BAKARU MAIWU
	
1. Jesus Cristo otodaiwyge.
Jesus Cristo, Davi Onaregedu, Abraão onaregedu, jeture otojiwu uwobe ekie epadui bapera kejedu. Abraão ure Isaac towyje. Isaac ure Jacó touje. Jacó ure Judá towyje, ure Judá umanamage uwiemage etowyje jamedu. Judá mare Tamar ere Farés mare Zara etowyje. Farés ure Esron towyje. Esron ure Arão towyje. Arão ure Aminadabe towyje. Aminadabe ure Naasson towyje. Naasson ure Salmon towyje. Salmon mare Raabe ere Booz towyje. Booz mare Rute ere Obede towyje. Obede ure Jessé towyje. Jessé ure brae eimejera Davi towyje. Uria bokware pijiwu aredu apore, brae eimejera Davi ure Salomão towyje. Salomão ure Roboão towyje. Roboão ure Abias towyje. Abias ure Asa towyje. Asa ure Josafá towyje. Josafá ure Jorão towyje. Jorão ure Ozias towyje. Ozias ure Joatão towyje. Joatão ure Acaz towyje. Acaz ure Ezequias towyje. Ezequias ure Manassés towyje. Manassés ure Amon towyje. Amon ure Josias towyje. Josias ure Jeconias towyje, ure umanamage etowyje jamedu, Babilônia rorerui Judeudoge eidu kodiwu keje. Nowu Babilônia rorerui judeudoge eidu kodiwu rekodaji, Jeconias ure Salatiel towyje. Salatiel ure Zorobabel towyje. Zorobabel ure Abiude towyje. Abiude ure Eleacim towyje. Eleacim ure Azor towyje. Azor ure Sadoc towyje. Sadoc ure Aquim towyje. Aquim ure Eliude towyje. Eliude ure Eleazar towyje. Eleazar ure Matam towyje. Matam ure Jacó towyge. Jacó ure José towyje. José mugure Maria apo, dytabore Jesus ure tudowyje ai, dure iere Cristo. Du kodire ere pudato pudatodure ikera pudogidure ewudure iwurekoto pobe puibiji Abraão piji jii Davi ae. Jii Davi piji Babilônia rorerurewo kae dure ikera pudogidure ewudure pobe puibiji iwurekoto jii Cristo ae.
Jesus buturedu. Ica, Jesus butu kodiwu: Uce Maria mare José ei tuienado puidu, emugumode puapodu otodaire, awy inodure tudowyje Mariaji: Kuiarure Aroe Pemegarewy koia. Nowu mugumode apowu José, imedu jetororewy, aidukare akaru pegawo: icare padure tugajeje tuwo turodo oino piji podytabo. Meardaere oino kimo, dykejere icare Pao Aroe Eimejera ia o Tupare towadydo ji unuiao tada. Akore: José, Davi onaregedu, apagudu kaba Maria makudywo akai akoredujece. Paga karega, kejere Aroe Pemegarewy ure turawyje keje. Ema kuributumode ia tonaregedu rogu apo, dure amode iedo Jesusce; emare umode tuwobe einorudo turo pegarewy piji kodi. Nowu inodu jamedu ure tudowyje uwo nono Aroe Eimejera makore profetadogei jiboe reore. "Ica, ia virgem kuiarumode, onaregedu butumode, du iemode Emanuel (nowu bataru inodure oino: Aroe Eimejera mugui pagabodu) (Is 7,14). Icare, tuiedadykejere, José rore nono Tupai turoiagudu reore. Ure tugeragu ji pudae rugadu. Boekarema, emugukai puapo dytabo, Maria onaregedure, dure ure iedo Jesusce.

2. Magodoge etaregoduredu. Jesus buture ia Judéia kejewu bakurirewy iei Belém cedykeje, brae eimejerai Herodes cedu kodiwu kodi. Du kejere icare magodoge etaregodure meri rutu piji nowy bakurirewy iei Jerusalém cedu kae. Enorare: Kaiba judeudoge eimejera buture? Ceerdure o kuieje kurirewyji meri rutu kuda, kodire cedaregodure cewo cebujodo ji. Tumeardui nowy inodu jitu keje, nowy brae eimejera Herodes rore toku, nowy Jerusalém kejewyge erore toku apo jamedu. Icare ure baire eimejerage, escribadoge, ure edo tudo pui, unorare ei kaibamodeba Cristo butumode. Icare egore ji: Belém keje, Judéia moto keje, oinore bapera atugododure profeta koia: Aki, Belém, Judéia kejewu, aki boe biegarewy karega ure aki Judéia kejewu bakurirewyge etada. Paga karega, apijire boe eimejera jetumode inore emawyge Israeldogeiwu umode tudawyje (Miq 5,2).



 Kodire Herodes mako podure nowy magodoge ewogai. Icare unorare ei kakoduwu ia boe kejeba nowy kuieje kurirewy ure towadydo eegai. Ure etuiagu nowy Belém kae, akore ei: Toro taerduwa birigodydo nowy negedurogu bogai. Taerdui jitu kejere tamode iwie, ituwo bogai, iwo ipujodo ji jamedu. Tumeardui nowy brae eimejera bataru jitu kejere icare, eture pugeje. Icarema, cewy eerdure ji meri rutu kudawu kuieje kurirewy kodure etododai jii cewy negedurogu mugurewo kae, nonore icare ure tuwuredo. Cewu kuieje kurirewy ui towadydo du koiare icare ure aidurewy gigirewy jekarerewy ure enogorawu tabo. Tui turemo dykejere eerdure cewy negeduroguji tuje Maria apo. Ere turodo tuku. Ere tubujodo ji, tui kurido dytabo: tui toroe jado dykeje, ere meriri ekurewy bu tu je, ere kidoguru rorewy, kidoguru jirirewy, ere bu tu pugeje, ere jodo tuku keje. Ewiedure tunuiao tada ekawo tugirimi cewy Herodes ae, du kodi icare ere tugirimi to moto kae ia awara tuginoiwuji pugeje. 
Jesus uo, uce, eregodui apo Egito kaedu. Etu uiagejere icare ia Tupare towadydo José unuiao tada, akore ji: Aragojedo, akeragu nowy negeduroguji, uceji, tarego Egito kae, taedydo toro jii imode tawie pugeje du kae, mare paga karega, Herodes jemarumode nowy negedurogu bogai tuwo bito. Icare José ure turagojedo, boeco kao rugadu, ure tugeragu nowy negeduroguji, uceji jamedu, icare uture ebo Egito kae. Nonore eragojere jii Herodes bi kae. Boe kodywo Aroe Eimejerare profetadoge egoiaguwo reore: “Imagore itonaregedu bogai Egito piji”. (Os 11.1).
Herodes ui boe etore ewidodu. Herodes, tui boe pa magodogei tuie kuri pagadody jitu dykeje, bire boe kori koia; ure boe etore o joru buture pobe tu tu jewyge eeda kedodo Belém keje, oiei jamedu, cewy tunorai magodogei du tonaji, dykejere roino. Kodire Profeta Jeremias makore jiboe ure pudumi rugadu: "Rama moto kejere boe emeardure ia makorewy makoji, boe etoragudui boei maidoduji: boekarema, Raquel rabodure akoino toragudytabo tore ewogai; ia butugugodure kejeboe bokwa, emagigokare kodi” (Jer 31,15).
Jesus uo, uce, ei tugirimi apo Egito pijidu. Herodes bi rekodaji, Pao o tupa ure towadydo José jekai unuiao tada, akore ji: "Aragojedo, akeragu nowy negeduroguji, nowy uceji, akirimi Israeldoge eno moto kae; mare paga karega, cewy onare awy negedurogu jiwyge ewire”. Kodi icare José ure turagojedo, ure tugeragu nowy negeduroguji, nowy uceji, uture Israeldoge eno moto kae. Boekarema, tumeardui Arquelao jetui Judéiaji tuo Herodes mugato dykeje, pagudugodure tudywo toro. Tumeardu birigodui tunuiao tada pugeje dykeje, ure turodo paci woje Galiléia moto kae. Aregodure, ure turagojedo Nazaré bakurirewy keje, boewo nono profetadoge emagore jiboe reore: Ema iemode Nazareno. (Is 11,1).

3. João Batista uwadodae. Nowu du kodi, João Batista ure towadydo tumago tabo, tuwadaru tabo, boe matadykeje, Judéia moto keje. Akore: Tagodorogado tai. Pao o boe pemegarewy puredugody nure. Awu jire profeta Isaia makore, cewy akoi oinodu kodiwu: Ia akorewy akore toro boe makodu tada: Boedo turugadu Aroe Eimejera togi, utawara jetorodo (Is 0,3). João, barege ewiri meture ji, ia iku kogure kajeje. wagere bokokwadogei, okwagere moiawei. Jerusalém ejewyge eiamedu boe, Judéia kejewyge eiamedu boe, Jordão ieiwu boe, etu kigodure ae. Emagore turo pegarewyji biegai, ure etao pego pegodo, nowy Jordão po tada. Mare tuiordui fariseudoge, saduceudoge etu kigodui to boe etao pegodody kae dykeje, João akore ei: Awague etumedage, ioguduba ure taerduwado tawo taginorudo aregodumodewu boe ekorigodae piji? Boe eerdydo tagodorogai tai boe rugaduji. Tamago kaba tadoda: Ceore Abraão rema. Oino. Kode, inagomode tai: Pao roiware tuwo Abraão onaregedydo awy torice. Paro padure urugadu iguru ukwa paru tada; pemegakarewy iguru kadodumode barigudywo joruto. Ire tagao pegodo pobo tabo uwo nono tagodorogai taidure; mare aregodumode iregodajiwu, emare ro raka remawure ikori, ikare irugadu iwo bure tadawu reko ai. Ema umode tagao pegodo Aroe Pemegarewy tabo, joru tabo. Iedure bakuji tuwo to iro bakujukodo, tuwo to iro tugu tuiato, tuwo iwo barigu joruto, bi bokwarewy joruto.
Jesus ui taopegododu. Jesus uture Galiléia moto piji, Jordão kae, João bogai, uwo taopegodo. Icare Joãore turodo duku tuibagi, akore: Itaopegododumode akera tabo, macare ature itae? Mare Jesus akore: Nowu inodypiji jao. Parowo nono Pao aidu reore. Kodi icare Joãore turodo duku tuibagi akoinodykeje. Jesus ure tudawyje pobo piji taopegodody rekodaji. Du kejere icare barure tuiado, dykejere jordure Pao Utaroe ui nono metugu reore duji ui tudawyje tuwygeje duji. Baru piji ia bataru ure turawyje tagoi: Ica, imeardu kuricigore jiwu itonaregedu reo, kejere ire itaidae pemegarewy jamedu bu.

4. Aroe pegarewyge eimejera ui turokogado Jesus jitu. Du kejere Aroe Pemegarewy ure Jesus reko toro boe mataduto Aroe pegarewy wo turokogado jitu bogai. Jesus otorogare pudui meri ikera pudogidure, iwure pudogidure, ikera pudogidure, iwure pudogidure. Du kejere icare uke boi buture keje. Podure jiwu ure tuburedo ji, akore ji: Aroe Eimejera Onaregedumode aki dykeje, amagodo awy toriguruji tuwo amirewydo pudumi. Icare Jesus akore: Bapera atugo pemegarewy keje atugododure oino: Amirewy mitodytabo karega imedu jere, mare Pao bataru jamedu boe tabo (Deut 8,3). Du kejere icare Aroe pegarewy re Jesus reko bakurirewy pemegarewy kae, ure rakojedo Pao uwai oto mitodykeje, akore ji: Aroe Eimejera Onaregedunure aki rugadu dykeje, akaredo moto kae. Paga karega, bapera atugododure oino: “Ure to tupadogedo tudo turugadu ai. Etumode ai tugera tabo, akawo awure okorido ia tori tabo” (Sl 90,11 12). Jesus akore: Jamedu bapera atugododure: “Akaba akimejera Aroe Eimejera matadydo aegai” (Deut 6,16). Du kejere icare Aroe pegarewy re Jesus reko pugeje ia tori raicigorewy ao kae, ure jordydo moto jamedu boeji, motui puduiduji jamedu, akore ji: Imode awy jamedu boe makakai, ai apujodo ii dykeje. Jesus akore bataru jipagi: Toro aibagi, Satans! Paga karega, atugodure oino jamedu: “Amode apujodo akimejera Aroe Eimejeraji, jire awiapagamode tu rugadu” (Deut 6,13). Du inodykeje, Aroe pegarewy re tugera ra piji, dykejere tupadoge ere tuburedo ji tuwo tuwiapagado ji.
Jesui tugirini Galiléia kaedu. Jesus, tumeardui boei tugeragu João jitu kejere icare ure turodo oino Galiléia kae. Tui tugera ra Nazaré jitu kodi, rakojere Cafarnaum keje, ia kuruga kurirewy jipa keje, Zabulon, Neftali eno moto keje. Uwo nono Profeta Isaia makore jiboere: "Zabulon, Neftali eno moto, puredu pobo maerewy okwa kejewu, Jordão kejewu moto, Galiléia kejewu boe. Nowu boe emedure boeco tadawyge, icare eerdure ia boe urugu kurirewy ui boe awadydodyji. Barogwa kododurewyre nowyge ebo, ewi tugui eidu kajeje” (Is 9,1). Nowu piji mato icare Jesus okituware boei, akore: Tagodorogado tai. Pao o boe pemegarewy puredugody nure.
Jesus makoi kare ecebage ei pobe puibijidu bogai. Jesus, tumerui Galiléia kejewu pobo maerewy jipa jitu dytabo, jordure boei pobeduji: umana, uwie. Simão duwure iere Pedro, mare uwie André, ei buke barigu poboto duji; icarema kare ecebage rabodu. Akore ei: Mato iregodaji, iwo uwogure boe remawyge eiwygedo tagi. Ako oinodykejere, ere tugera ra tuwyge piji, ekodure apo. Tugodui tododai dytabo, jordure iage ei pobe pugeje duji, umana, uwie pugeje: Tiago, Zebedeu onaregedu, mare uwie João, eeduradure tuo Zebedeu apo, enure tuwyge pemegado. Makore etae. Ere ika pijido, ere tuo pijido, ekodure apo. Jesus ui boe eerduwado, ui boe makarewyge epemegago. Jesus merure Galiléia oiagi, tui boe eerduwado dytabo sinagoga keje, tui boe eerduwado Pao o boe pemegarewyji, ciogoi ekogodae pegarewy jamedu boe, okorireboe, urureboe jitu dytabo etada. Du kodi icare akaru ure tumaedo Síria moto jamedu boe joki, boe eture ae kogodurewyge ebo, boe okorire, boe urure jiwyge ebo, Aroe pegarewy re taredo towyge ebo, aora bai bairewyge ebo, pogora koborewyge ebo, Ure eiamedu boe epemegago. Kodi icare boere turodo taci apo: Galiléia kejewyge, Decápole kejewyge, Jerusalém kejewyge, Judéia kejewyge, Jordão okwa bakowu kejewyge eiamedu.





5. Jesus makoi tori aoporu kejedu. Jesus, tuiordui nowy boe emagai jitu dykeje, ruture ia boe aoporu ao kae. Ure tumugudo tu je, dykejere ure jorduwadowyge ere tuburedo ji. 2 Icare makore ei, ure eerduwado tagoi oino dytabo: "Uwabore nono marenarue ewabo reorewyge eiwo aidugirimode, eonare Pao o boe pemegarewyji kodi. Oragudurewyge, boe birigodure jiwygere emage, butugugodureboe makudumode etai kodi. Boe okori bokware jiwyge, eiwo aidugirimode, emage enomode motoce. Boe jetororewy boire jiwyge, eiwo aidugirimode, ewudugugodumode kodi. Okudurewyge, oiagudurewyge, eiwo aidugirimode, okudureboe, oiagudureboe makudumode etai kodi. Uwabo pemegarewyge tuwabo pemega koia, eiwo aidugirimode, eerdumode Paoji kodi. Ure boe butugugodydowyge, eiwo aidugirimode, ekiemode Pao oreie ure emage kodi. Boe etonare jiwyge, egoi boe jetorogodureboeji du kodiwyge, eiwo aidugirimode, eonare Pao o boe pemegarewy ji kodi. Boe emode taroiaodody pegado dykeje, boe etonamode tai dykeje, boe emode tuwadararodaedo tai dykeje ma, taiwo aidugirimode. Taegaredo tai, tagaidydo tai, more kuricigomode tagai baru tada; kode, oinonore onare profetadoge eiwyge etonare ei, duwygere ekodure tagododai.
Sal mare urugureboe, jiwu bakaru. Tagire sal reoreboemode tagi moto keje. Sal rodody okwamode taci piji ma, inoba umode pudae pugeje? Kiogwamodykare pugeje, ure turugadu barigudywo, boe ewure jowo keje. Tagire moto kejewu boe urugureboere tagi. Ia bakurirewy padui torekodu oagejedu boe eroiwamodykare tuwo biado. Jamedu, boe emodykare ia jorugu mugudo aria kuda, mare jorugu mugumode tumuga keje, uruguwo mugure bai tadawyge eiamedu boeji. Oinore tarugureboe awadydo boe eegai; nowy inodu koia umode boe eerdydo taro pemegarewyji, ewo aidurewydo, ewo gigirewydo Tao baru tadawuji.





Boe eroiagudu. Tadugu kaba itaregoduie iwo profetadoge ero, ego, ewadaru okwado. Iwo okwado karega, mare iwo uporu kororogo pudui. Ica, boe jokodu jire inagore tai: baru, moto, okwamode mare ia Pao bataru paru rogu okwamodykare . Ure Pao bataru biega inodu rogu uredugodydowu, umode boe eerduwado nowy inodu jitu keje, biega torimode baru tada. Mare cewy rore nono Pao bataru reore, umode boe eerduwadowu, ie kurimode baru tada. Kode, inagomode oino tai: taro jetororewy kurimodykare nowy fariseudoge, escribadoge ero kori ma, tamodykare taremo baruto. Tameardure mariguduboe eiwu bakaruji: Tagaba boe ewido. Ure boe ewidowyge emagere boe eimejerage erorerumode ei. Mare inagomode oino tai: Kodu kagirire tumana, tuwie jiwu, jiwomode ema remawu boe eimejerage enogituwa koia. Cewu akore: Boe kioga karega ino jiwu, boe eimejerage emode boe pegado ji; akomode: “Aora bai bairewy” oino jiwu, jiwomode joruce. Kode, atumode altar jokora kae awo aro pemegarewy maku Pao ai, mare nono awiabutumode ia amana, ia awie ro pegare aiwu keje ma, nowu akoe jetu nono altar jokorai jao, atudo amana rabodu, awie rabodu ae jao, amagodo ji, butugugodywo ai; dykejere icare atumode mato awo nowy aro pemegarewy maku. Apemegado onare aiwuji akodui apo boe eimejera ae du tonaji, ukawo amagu boe eimejera ai, boe eimejera ukawo amagu tugoboigare ai, ukawo atugu baicorewy to. Boe jokoduji inagomode ai: amodykare atawyje, akai jamedu boe morido du kae.
Jesus akoi boe ero pegarewy jidu. Tameardure mariguduwyge eiwu bakaruji: Akera keadu kaba ia areduji. Mare inagomode tai: cewy aiwore tagemo pegarewy tabo ia aredu jiwu, ure tubegado ji tuwabo tada. Kodi icare, aeku pemegarewy koiamode ure awudydo boe pegarewyto ma, tawyje, barigudu jaedo apiji. Ure turugadu ai ia akoe rogu barigudywo apiji mare umode aiamedu boe barigudywo joruto dure ema karega. Akana pemegarewy koiamode ure awudydo boe pegarewyto ma, kado, barigudu jaedo apiji. Ure turugadu ai ia akoe rogu barigudywo apiji, mare aiamedu boe barigudywo joruto dure ema karega.
Jesus akoi boe ei pu barigudu jidu. Awu bakaru reo jamedu: Ure tugera ra tuwire pijiwu, umode bapera maku ai tui tugera ra piji dytabo. Mare inagomode oino tai: Boere tugera maku puai boe jetororewy tabo, dykeje oredu umode toreduje barigu tubiji ma, unure toreduje ro pegado. Cewu mugumode barigudurewy aredu apowu, ro pegamode jamedu. Tameardure mariguduwyge eiboe jituji: Akaba akogwatugu ia pagaboe kori koia, mare amagore Paoji jiboe boe pemegarewy akaba pijido. Mare oino ingomode tai: Tagaba tagogwatugu rugadu, jamedu baruto karega jamedu, mare paga karega, Pao muganure ema kodi. Jamedu moto keje akaba ino, mare paga karega, nonore ure tuwure bu du koia. Jamedu, Jerusalém keje karega jamedu, mare paga karega Boe Eimejera kurirewy o bakurirewy rema kodi. Jamedu, akaba akogwatugu akaora tabo, amodykare ia akao ira corewy kigadydo, amodykare ia akao kigadurewy codo. Tamagomode: U!, u! rugadu dykeje. Tamagomode: Boro, boro rugadu dykeje. Kodure nowy koriboe aregodure Aroe pegarewy piji.
Jesus makoi boe ero kirimidu jitu. Tameardure oinoie ure duji: Joku umode tumorido jokuji, o umode tumorido oji. Imirema inagomode oino tai: Tagaba tabewudo tai ia pegare taiboe togi. Mare iaboe umode tugera to akana pemegarewy jaogwaiwu aeji ma, ae mekido pai ae awubowu tabo ji pugeje. Iaboe aidumode akudawu poru kejewuji ma, awiri kejewu maku ai jamedu. Iaboe emode akodydo pudabo kuri iaboe kae ma, ako doku kori inodu otobiji apo. Ia boe enogwamagudumode ai ia ure tu akabo boeji ma, makai rugadu. Ia boe enogwamagudumode ai ia akoroe roguji jao ma, maku jao rugadu.
Jesus makoi boe emeardu kuriiagu onare puduiwyge eidu. Tameardure jaowu kodiwu bakaruji: “Ameardu kurimode ameduiaji, akorimode onare aiwuji”. Imirema inagomode oino tai: Tameardu kurido onare taiwygei, taro pemegado kodu kagirire taiwygei, tamagodo onare taiwyge, rorerure taiwyge eparu tabo. Nowu inodytabo, Tao baru tadawu oremode tagi, duwure meri rutudo pegarewyge ewygeje, pemegarewyge ewygeje, ure bubutudo pemegarewyge, pemegakarewyge ewygeje. Tameardu kurimode meardu kurire taiwygei ma, kaboba morimode ema? Nowu publicanodoge erokana ino jamedu? Tamago pemegamode tu tawobei ma, inoba urewy boe kurirewyba tare udo? Ao pegokarewyge erokana ino jamedu? Kode, tabemegado tawo nono Tao baru tadawu pemega magadure.

6. Jesus makoi boe enogudae jidu. Tagaba taro pemegai boeidu boe eerdydo ji. Umodykare ino ma. Tao baru tadawu umodykare morido tagai. Kode, amode akogudydo tu ia ameduia apo dykeje, akaba aebogodydo inoduji, ukawo nono sinagoga kejewyge ero magai pui du reore, ere pu kurido tuiegai nowy inodu koia. Boe jokodu, inagomode oino: Mori makudure etai marigudu. Are akogudydo ia boe ebo, mare akana koborewy jorduwakado akana pemegarewy roinoduji. Nowu inodytabo, ai akogudydo ia boe ebodu biadure, Ao, jordure biadodureboe jamedu jiwu, umode mori maku akai.
Jesus makoi boe emagoi barutodu. Amagomode aparu tabo dykeje, arokaba nono ure boe ee to puiboe reore; emage emagore tubaru tabo turagojei sinagoga keje, boe eerdywo pudui du bogai. Inagomode boe jokoduji tai: Nowu ure oinowyge mori makudure etai marigudu. Amagomode aparu tabo dykeje, aremo awaito, baiporo mi, amagodo Aoji bia tabo, Ao, jordure biareboe jiwu, umode morido akai. Tamagomode tabaru keje dykeje, tagaba nowy tamagoi tabaru kejewu kodiwu tawadaru tagaba itodydo nono aopegokarewyge ego reore, emeardaere nowy tuwadaru awadu koiaie boe emeardumode nowy tagoinodu jituji. Tagaba tadugu nowy eroinoduto; mare paga karega, Tao jorduware kaboba tagaidure bogaiboeji tagogwamagudure bogaidu otodai. Oinore tagagomode tabaru tabo: Pao, rakojere baru tadawu, boe etaidydo akieji. Aeto cei. Boedo nono akaidu reore oino moto keje boe magai baru tadadure. Cege maku cenai, boe jamedu jiwu maku cenai. Awudugugo cei cero pegarewyji, nono cewudugugody magai ro pegare ceiwyge eidure. Akaba cewudydo boe pegarewyto, mare ceginorudo pegareboe piji. Mare tawudugugodumode boei ero pegare taiwu keje ma, Tao baru tadawu butugugodumode tai jamedu. Mare tawudugugodumodykare ro pegare taiwygei dykeje, jamedu Tao baru tadawu butugugodumodykare tai jamedu.
Jesus makoi boe etodoroga jitu. Tagodorogamode tai dykeje, tagaba tagiarigo nono ure boe pagado puduiwyge ero magadure, duwyge ere tuie kiarigodydo, boe eerdywo oinoie todorogare pudui du koiaie tuie makodure oinono. Boe jokoduji inagomode oino tai: morire etai marigudu. Akodorogamode ai dykeje, roreboe tugu akaoto, ae kabi jamedu. Nowu inodytabo amodykare nono otorogare puduiboere boe eegai, mare Ao jordure biadodureboe jiwu, jekai tu rugadu; Aore, jordure biadodureboe jiwu, dure umode morido akai.
Boe enoroe kurirewy ema remawu. Tagaba moto kejewu boe enoroe itodydo tagai; mare paga karega, moto keje uruguro borewyge emode pegado, iwogu kigodurewyge emode bai porodo, eiwogumode ji. Boe enoroe pemegarewy itodydo tagai baru tada. Torore uruguro borewyge emodykare pegado, iwogu kigodurewyge emodykare bai porodo, eiwogumodykare ji. Kode, nowy akoroe pemegarewy jeturewo kejere awabo mugure keje jamedu.
Boe erugu. Boe eekure jorugu rema boe etai; aeku pemegamode dykeje, umode aredu jamedu boe urugudo. Jamedu, aeku pemegamodykare ma, aredu jamedu metumode boecorewy tada. Jorugu metui atodadu boeconure emadu ma, inoba boeco comode?
Pao baru tadawu mare awy moto kejewu boe enoroe. Boe emodykare tudo puibiji ia cimejeraji, mare kodu kagirimode iaji, meardu kurimode iaji rabodu, iarema biapagamode iaji, umode ia pijido rabodu. Taroiwamodykare tameardu kuriwo Paoji, tameardu kurii boe enoroeji dytabo. Du kodi icare inagomode oino tai: Tagogea kaba tamode kowyje taewo du bogai, tagogea kaba metumode taiboe bogai. Kode taei tu jedu karega kodure tagogwagemodedu kori? Tagodu, tawiri karega kodure metumode taiboe kori? Tagaiwodo cebojewu kiege baregei: ekare boe tugu, ekare tugeragu ture tugu boeji, ekare tugu tuiato, mare Tao baru tadawu ure enogwagedo. Tagodukare remawu ekori? Kakoduwu ia tagiba umode tabewudo tai taragoje raiwo biega tu je du bogai? Kode, kodiba tagogeare metumode taiboe bogai? Tagado tu okureboe botu ji ka! Emaragodukare, ekare akigu to. Nowu inodu boe oiado, inagomode tai: Ica, Salomão, boe remawu pudumidu inodytabo, ukare tugudaedo nono awy okureboe reore. Paore igurudo oino, ipogurudo oino, iwaragurudo oino, du boture awuji, barogwato barigudumode joruto. Ica, kode, tagi, ime meartoru bokwarewyge? Kode, tagiarigody kaba, tamago kaba: Kaba jiba pagogwagemode, kaba ceba pagudumode, kaboba pamode tugu pai? Ao pegokarewyge erore gara gara gara nowy inodu jamedu bogai. Aro! Tao baru tadawu jorduware tagogeai nowy inodu bogai duji. Tameardaedo tamuguwo Pao o boe pemegarewy tada du bogai boetoji. Pao o boe jetororewy bogai jamedu; nowuia boerema makudumode tagai jamedu. Kode, tagogea kaba barogwatoboe bogai, barogwatoboe okeamode pudui du kodi. Ia boe etogeare bogaiboe padure tu tu tuwygeje meri kodu uroduji, du ure turugadu.

7. Boei tugogado puidu. Tadugu kaba boei, boe etugu kawo tai. Mare paga karega, tadugui boei du reore, umode tai jamedu: tai boe remagu du reore taremagudumode jamedu. Kodiba akaiwore nowy boe gigudu rogu padui amana, awie, eeku keje duji, macare aerdukare baimogajejewu mugui aeku keje duji? Mare kodiba akidare akagowo amanaji, awieji: Iwo nowy boegigudu rogu rawyje aeku piji, ia baimogajejewu padui aeku kejedu inodytabo? Ro biadodureboe, baimogajejewu rawyje aeku piji jao, dykejere amode boegigudu rogu rawyje, amana, awie eeku piji. Boe pemegarewy baru tadawu tagaba barigu arigaodoge etae, tagaba tago torikuieje barigu jugorewyge etae, boe jokodukare kare emode tuwure to co co ji, emode tuie kirimi tai tuwo togwado bo bo tawygeje.
Boei tumeartorudo Pao jitu. Tagogwamagudydo makudywo tagai; taemarudo boe bogai, taerdywo ji; tagera to toe toe baiporoji, jadodywo tagai. Mare paga karega, okwamagudurewy, okwamagudure bogaiboe makudumode ai; jemarure boe bogaiwu, jordumode ji; umode tugera to baiporo jiwu, baiporo jadodumode ai. Ica, kode, kakoduwu ia tagiba umode tori maku tonaregedu ai, okwamagudui amirewy bogai dykeje? Okwamagudumode karo bogai ma, awaguna tamode makai? Kode, tabegare, mare du inodytabo tare boe pemegarewy maku tagore etai. Kode ica, Tao baru tadawu ukamodykare boe enogwamagudure bogaiwu boe pemegarewy makudu bokwado etai? Umode maku. Tagaidumode boe erowo taiboe jamedu boe, tarodo ino ei boetoji. Awu bataru keje, boe eroiagudu jamedu boe, mare profetadoge egoino jiboe jamedu boe padure keje.
Awarare pobe. Taremo baiporo biegarewyji; mare paga karega, baiporo ja kurirewyre awara bari kurirewyre boe ewarigu pegareboeto, makarewyge ere turemo nowy awaraji. Mare baiporo biegarewy, awara bari biegarewyre, kodure boe eemodewo kae, nowy awara jiwyge emagagirikare.
Profetadoge pegarewyge. Tameardu awadydo tai profetadoge pegarewygei, emode tuburedo tai barge pemegarewyge ewiri tabo, mare etada, adugodoge emedure. Ero koiare tamode epawyje. Botoguru ikurewy tudumodykare figeira kuroduji. Iguru pemegarewy tudu pemegare: i pegarewy tudu pegare. Ia i pemegarewy tudu pegamoduka, jamedu ia i pegarewy tudu pemegamoduka. Iguru tudu pemegakarewy jamedu boe, kadodumode, barigudumode joruto. Kodi icare profetadoge pegarewyge ero koiare tamode epawyje.
Umode turemo baru towu. Akore: Ikimejera, Ikimejera, inowyge eiamedu karega etumode baruto, mare rore nono Ioga, rakojere baru tadawu, aidu reorewygere etumode baruto, boe pemegarewyto. Makarewyge emagomode ii nowy meri keje: Cegimejera, cegimejera, cemagokare akie tabo? Akie tabo karega, cere Aroe pegarewyge ewarigu? Akie tabo karega cere boe pemegarewy kurirewy makarewy to? Du kejere imagomode ei: Iorduwakare tawogai jii je rugadu. Taiaedo ii, maragody pegare inaiwyge.
Baidoge ei pobedu. Ica, kode, cewy meardure iwadaru jiwu, romode oinono rugadu du, ure nono ia imedu ro jetororewy, dure ure tuwai mugudo tori aogeje. Bubuture ji, pobo kododure ji, bakuru buture ji, nowy inodu jamedu ure tudo ji, mare butukare; mare paga karega, mugure tori aogeje kodi. Mare cewy meardure iwadaru jiwu, rokare nono iwadaru reoredu, dure ure nono imedu aora bokwarewy, dure ure tuwai mugudo kugaru tada. Bubuture ji, pobo kododure ji, bakuru buture ji, nowy inodu jamedu ure tudo ji, dykeje buture, boe pegarewy kurirewy ure tudowyje ji.
Jesus ro raka, ako raka. Jesus ui togwa ra tuwadaru piji dykeje, boe eiamedu boe eebogodure bataruji. Mare paga karega, ure eerduwado nono boe remawuie pudumi du reore, mare nowy escribadoge ereore karega.

8. Jesus ui moci mugure kejewu pemegago. Ica, Jesus ui turawyje boe aoporu joki dykeje, ia makarewy boe ekodure apo. Du kejere icare ia moci bare jiwu ure tuburedo ji, ure tubujodo jokorai, tagoi oino dytabo: Cegimejera, akaidykejere amode ipemegago. Icare Jesus ure tugera awogado, iera jeture ji, akore ji: Itaidure. Kode, apemegago! Nowu inodu tonaji kuri je, moci okware nowy imedypiji. Du kodi icare Jesus akore ji: Amago kaba boe ewiegai, mare toro Pao burejoia ae, jordydo ai, Moisés ure boe eroiagudu jiboe morido, uwo nono jekai apemegagodure oinodu kodiboeji.
Jesus ure ia Roma kejewu tugobaigarege eimejera utugare pemegago. Jesus ure turemo nowy bakurirewy iei Cafarnaum ceduto, dykeje, ia brae eimejera kodure kuri ae, okwamagudure ji, akore: "Cegimejera, ia ierabrarere iiwu mugure iwai keje, padure tuba keje, pogora rakaguraga nure, kori rakaguragare ji. Jesus akore: Itumode toro iwo pemegago. Icare nowy brae eimejera akore ji: Cegimejera, boe karega ure imi awo aremo iwaito, mare amagomode ia awadaru mito tu je duji, du ure turugadu uwo nowy ierabrarere iiwu pemegago. U! Imi jamedu irojaidody nure. Ieture tugobaigaregei jamedu. Imagomode iaji: Toro. Utumode rugadu. Imagomode iaji: Mato. Utumode mato rugadu. Imagomode ierabrarere iiwuji: Arodo oino, romode oino rugadu. Icare Jesus, tumeardui awy inodu jitu keje, jebogodure, akore oino pudabowygei: Boe rugadu jire inagomode oino tai: Iordukare ia Israeldoge emeartorui nono awy meartoru reore. Du kodire inagomode oino tai. Makarewy boe etaregodumode meri rutu piji, meri butu piji, emode tumugudo Pao o boe pemegarewy keje, Moisés, Isaac, Jacó mage ebo. Jeonare Pao o boe pemegarewy jiwygerema, ewarigudumode toro baawadu kae boecorewyto; nono oragudureboe, boe eto to puiboe umode nono. Du kejere ure turodo bai, nowy brae eimejera keje, akore: Toro, boere nono ameartoru reore. Nowu brae eimejera utugare pemegagodure kuri je.
Jesus ure makarewyge epemegago. Du kejere Jesus uture Pedro uwai kae. Boekarema, Pedro ucarugo padure tu tuba keje tuwiri uru tabo. Icare Jesus ure tugeragu ieraji, icare nowy biri uru okware kuri je, ure boe eke bu iraji etai. Nowu meri rekodytabore, boere Aroe pegarewy meture tadawyge eregody kuricigodo ae. Tuwadarui mito tu je dytabo, Jesus ure Aroe pegarewyge ewarigu epiji, ure kogodurewyge eiamedu boe epemegago. Nowu inodu ure nono profeta Isaias mako reore: 
“Ure tugeragu pagogodaeji, ure toredydo tabo” (53,45).
Iaboe etaidure tugodywo Jesus rekodaji. Ia meri keje Jesus jordure turagojei boe etoiakodu tadaduji, icare akore ture jorduwadowygei eiagu turego nowy kuruga kurirewy ia jipa kae. Nowu inodu tonaji, ia esciba ure tuburedo ji, akore ji: Cegimejera, ikodumode akabo, akodurewo jamedu boe kae. Icare Jesus akore ji: Okwadoge eiarire, kiege barege ewaradu rogure, mare Imedu Onaregedu umode taora buwo kejeboe bokwa. Ia pugeje, ia ure jorduwadowu ui mito tu jedu akore ji: Cegimejera, iwo ioga tugu mototo jao. Mare Jesus akore bataru jipagi: Ako itabo! Ado birewyge pu bi tugu mototo.
Jesus ui bakuru, pobo, butugugodydody. Jesus ruture ia ika kurirewyto ture jorduwadowyge ebo. Kuri je, bakuru kurirewy buture ika kurirewyji, pobo maerewy pobuto rorire ika kurirewy joki; mare nowy inodu tonaji Jesus unudu rabodu. Icare nowy ure jorduwadowyge ere tuburedo ji, ere jetadydo, egore ji: Cegimejera, ceginorudo, cewogwagody nure! Icare Jesus jetadure, unorare ei: Kodiba tabagudure? Marenarunure tagi tameartoru bogai. Icare ure turagojedo, makore bakuruji, makore pobo maerewyji, boe butugugodure kuri je rugadu. Du kodi icare nowy boe makarewyge egore tuiebogody tabo: Kakoduwu imedubao? Ica, bakuru, pobo maerewy, emeartorure kuri bataruji! 
Jesus ure Aroe pegarewy meture tadawyge ei pobedu pemegago. Nowu kuruga kurirewy okwa bakowu keje, Gadarenodoge eno moto keje, Aroe pegarewy meture tadawyge ei pobedu, ere tuiebu ia aroe eiao piji togi. Boekori remawunure ei, du koia boe ekodu ekodukare nono. Icarema enoiogwarigodure, egore: Inoba aromode cei, Aroe Eimejera Onaregedu? Akaregodure mato awo cemorora amagadydo, boe kodu kimoi mai dykeje? Ia jugorewyge makarewyge eedure nono puredu, togwage tabo boebutuji. Aror pegarewydoge enogwamagudure Jesusji, egore ji: Amode cewarigu dykeje, cewarigu jece, jewu jugorewyge etae. Akore ei: Toro! Icare ere tuiebu, ere turemo jugorewygeto. Nowu inodu tonaji kuri je, nowy jugorewyge eiamedu boe ere tuwarigu boito joki toro poboto, tuwi pobo tada du kae. Jeture eiwu ime eregodure tureadodui bakurirewy tada du kae nowy boere tuiegaiwoji, boere Aroe pegarewy meture tadawyge eiduji jamedu. Du kodi icare boe eture Jesus ae, enogwamagudure ji uwo tugera ra nowy nonowyge eno moto piji.

9. Jesus ure ia pogora pegarewy imedu pemegago. Jesus ure taredo ika kurirewyto pugeje, ure pagado tai, kuruga kurirewy kajeje, aregodure to bakurirewyto. Icarema, ere ia pogora pegarewy imedu cedo ae, padui kamorewy keje dytabo. Icare Jesus tuiordui nowy boe emeartoru raka inodu jitu keje, akore nowy pogora pegarewyji: Itonaregedu, akiwa rakado, aro pegarewy jamedu boe ire pijido, iwudugugodure ai. Du kejere, ia escribadoge, tumeardui nowy bataru jitu keje enogiru pegare pu biegai nowy akoino duji, icare egore: Awu imedu bataru pega nure. Icare Jesus, tuiordui nowy emeardae inodu jitu dykeje, unorare ei: Kodiba tameardae pegare tawabo tada? Kakoduwu boe ewadaruba boe egoiwamode cai je: egomode: Iwudugugodure aro pegarewyji oino rabodu, iarema: Aragojedo, amerudo oino rabodu? Ica kode, kakoduwu kodumode cai pudui? Aro kode, taerduwawo oinoie Imedu Onaregedu roiwai moto keje tuwudugugodywo boe ero pegarewyji. (akore nowy pogora pegarewyji:) - Aragojedo, akirimi toro awai kae. Kuri je, cewy imedu ure turagojedo, uture tuwai kae. Nowu boe makarewyge, tuiordui nowy inoduji dykeje, epagudugody kuricigore, eegarere Paoji ui ime ero raka maku etaiduji.
Jesus mare Mateus. Icare Jesus uture nowy piji. Du keje icare jordure ia imedu iei Mateus ceduji, mugui nowy boere toroe kobo maku maku cimejerage etai kejewu ira keje, icare akore ji: Ako itabo! Icare nowy imedu ure turagojedo, kodure apo rugadu. Du keje icare, Jesus, tumugui ira keje togwagewo nowy imedu uwai tada dykeje, publicanodoge, ro pegarewyge emagaredu etaregodure, ere tumugudo apo, ure jorduwadowyge ebo jamedu. Icare fariseudoge, tuiordui nowy inodu jitu keje, egore ure jorduwadowyge ei: Kodiba tagimejera okwagere publicanodoge, ro pegarewyge ebo? Icare Jesus, tumeardui nowy inodu jitu keje, akore: Boe okorikare jiwyge ewiapagamodykare jorubo kuru epa bogai, mare u kogodurewyge. Toro, taerduwado kodiba awy bakaru kodiboeji: “Itaidure inogudu bogai, mare bitodureboe bogai karega”(Os 6,6). Itaregodure, mare imagowo pemegarewyge ewogai karega, mare pegarewyge ewogai.
Jesus makoi boe etodorogai puduiboe jidu. Nowu inodu tonaji, Joãore jorduwadowyge, ere tuburedo Jesusji, enorare ji: Kodiba cedorogare cei, fariseudoge etodorogare pudui, are jorduwadowyge ekar oino? Icare Jesus akore: Kodiba uwiredodure maiwu metage ekiarigodumode, nowy uwiredodurewy rakojei tu oino pudabo de keje? Boe aregodumode nowy uwiredodurewy tawyjedumode epijiwo kae, dykeje etodorogamode pudui. Boe emodykare aroia maiwu bu aroia codurewy poro keje; mare paga karega, nowy aroia maiwu umode aroia codurewy bowyje ma, mega kodumode tugori. Jamedu, boe emodykare parera kuru maiwu tugu pori codurewyto. Boe eromode ino ma, ia dykeje, pori codurewy umode tuwowyje ma, nowy parera kuru umode ceredo, nowy pori pijimode jamedu. Mare boei parera kuru maiwu tugu pori maiwuto, mugu raka raimode tabo.
Jesus ure ia aredu pemegago, ia nogwaredurogu jamedu. Jesus makore kimo du tonaji, ia brae eimejera, sinagoga kejewu, aregodure ae, ure tubujodo ji, akore ji: 
Cegimejera, itonaregedu aredu rogu akurure, bokware maigodu. Mare, mato! Amode akera bu keje ma, jemode kuri pugeje. Icare Jesus ure turagojedo, kodure kuri apo, ture jorduwadowyge ekodure apo jamedu. Icarema, joru butu makaguragare arii turopegado jiwu ia aredu ure tuburedo ji kujeto, ure tugera raido ukudae oto kae. Akore oino tudada: 
Ikera jetumode toe ukudaeji ma, ipemegagodumode. Icare Jesus ure tumegido jice ae, jordure ji, akore ji: Akiwa rakado, itonaregedu! Ica, ameartoraere akinorudo. Icare nowy aredu pemegagodure kuri je. Taregodui sinagoga kejewu brae eimejera uwai kae dykeje, Jesus jordure okwa akore parira jiwyge enogwa akoi parira jituji, makaguragarewyge epadui pugajeje duji jamedu, Akore ei: Tagorodo oino! Nogwaredurogu okwa karega ure, mare unudu nure. Emagerema enogwarire ji, enure akoinodu perodydo. Icai nowy boe ei tuiebu dykeje, ure turemo, ure tugeragu nowy nogwaredurogu ieraji, du ure turagojedo taci je. Nowu inodu akaru ure tumaedo nowy moto kejewu boe eiamedu boeji.
Jesus ure ia joku bokwarewyge ei pobedu pemegago. Icare Jesus uture nowy piji. Awaraji icare ia joku bokwarewyge ei pobedu ekodure jice rekodaji, toiogwari tabo, egore: Davi Onaregedu, akogudydo cedabo! Icare Jesus aregodure ia baito, dykejere cewy joku bokwarewyge ere tuburedo ji. Icare unorare ei: Tameartorure iroiwamode nowy inodu jituji?. Egore: U! Cemeartorure. Kodi icare Jesus ure tugera bu eeku keje, akore: Udo nono tameartoru reore. Nowu inodu tonaji kuri je, eekure tuiado. Icare Jesus okituware ei, akore: Taerdu rakado, tagaba boe eerdydo nowy inoduji. Mare tui tuiebu kuri je dykeje, ere nowy inodu akaru reko nowy moto jameduji.
Ia imedu bataru bokwarewy pemegagoduredu. Etu uiageje kuri je, boere ia bataru bokwarewy imedu reko mato ai, Aroe pegarewy metui tada dytabo. Aroe pegarewy barigudure piji dykeje, nowy bataru bokwarewy bataru padure kajeje. Boe etoiakodu jebogodure, emago pemegare, egore: Boe eerdukare iaboe eroi oino awy Israeldoge etada duji. Mare fariseudoge egore:  Aroe pegarewyge eimejera ro raka koiare ure Aroe pegarewyge ewarigu.
Jesus okudui boe ebodu. Jesus merure nowy bakurirewy jamedu oiagi ia babuturogu boe oiagi jamedu, tui boe eerduwado dytabo, sinagoga keje, tui boe eerduwado Pao o boe pemegarewy akaru pemegarewyji dytabo, tui kogodurewyge epemegago dytabo. Tuiordui nowy boe etoiakodu jitu keje, Jesus okudure ebo, mare paga karega, ekugudugodui, etaguru akedugodui, nono boe eetukare jiwu barege kugure ereore du kodi. Icare akore nowy ture jorduwadowygei: Tugudureboe kuricigore, mare maragodure jiwyge enowarore tu je. Kode, tamagodo nowy oere oinowuji makowo maragodumode jiwyge ewogai.

10. Apostolodoge. Jesus ure ture jorduwadowyge ei ikera pudogidure pobe taci iwurekotowyge eto pui. Ure ero raka maku etai ewo Aroe pegarewyge ewarigu, ewo kogodurewyge epemegago tugogodae eiamedu boe piji. Ica, cewyge eie reo: Simão, du iere Pedro oino jamedu; uwie André; Tadeu onaregedu iei Tiago cedu, mare uwie João; Filipe, Bartolomeu, Tomé; cewy publicano iei Mateus cedu; Alfeu onaregedu iei Tiago cedu; Simão Cananeu; mare Judas Iscariote, duwu koiare ure Jesus maku.
Apostolodoge emaragodae. Jesus ure nowy ture jorduwadowyge etudo emaragodae kae, tui eerduwado du rekodaji. Akore ei: Tadukaba judeukare emawyge ewai kae. Tagaba taremo Samaria mototo jamedu. Tadydo boetoji okware boeto Israeldoge ewai kejewu barege kugure ewogai. Tagodurewo jamedu boe kejere, tamagodo: Pao o boe pemegarewy puredugody nure. Kogodurewyge epmegago, birewyge eewodydo, moci bare jiwyge epemegago, Aroe pegarewyge ewarigu boe epiji. Makudure tagai paga tu jeboe tamode maku paga tu je jamedu. Tagaba meriri ekurewy, meriri kigadurewy towyje tagabo, diiero jamedu tagaba towyje tabegajejewu tada. Tameru kaba tagodobo tabo jamedu. Tagaba tagudae tugu pugujiagi, tameru kaba tawure tadawu tabo, taiodo tabo karega jamedu. Nowu inodu boe piji. Mare paga karega, maragodurewy uke makudumode ai tumaragodae koia. Tamode taremo ia bakurirewyto rabodu, ia bakurirewy roguto rabodu dykeje, taemarudo iaboe etaidui tuwo tugeragu tai du bogai, taedo nono ebo jii tadumode du kae. Tai taremo ia baito dykeje, tagimadydo nowy boebo, tagagoi: Boe pemegawo awy baiji, oino. Nowu bai tadawu boe emode tudo turugadu dykeje, nowy tagagoi oinodu butumode ewygeje. Mare umodykare ino dykeje, nowy tagagoi oinodu umode tugirimi tagae. Emodykare tugeragu tai ma, emeardumodykare tawadaruji ma, tamode taebu nowy bai piji, iarema nowy bakurirewy piji dykeje, tamode tawure jukodo tu tawure urugudu rogu jameduji ewygeje. Imagomode boe jokoduji tai: Meri aregodumode mori makudumode kaewu dykeje, Sodoma, Gomorra bakurirewyge boe pemegamode ei nowy bakurirewy kori.
Boe etonai Cristo oge eidu. Imode tarojai nono barege kugure ereore adugodoge etoiado. Kode, tado nono awague ereore, mare jamedu metugue ereore jamedu. Tameardu awadydo tai imei: Emode tarego tugimejerage etae, emode iwara to tai, to sinagoga keje. Tajedodumode brae eimejerage etae iwygeje. Nowu inodytabo tamode roino taiwyge eerduwado bakaru pemegarewyji; tamode aopegokarewyge eerduwado jamedu. Emode tugeragu tai dykeje, tagogea kaba inoba tagagomode du bogai. Nowu inodykeje, tamagomode jiboe butumode tawygeje. Mare paga karega, tagi karega tagagomode, mare Tao baru tadawu koiare umode tawadaru bu tagajeje. Umanarewy umode tuwie maku bitodywo, uo umode tonaregedu maku. Boe etore emode taredo tuomagei tuwo ewido. Boe eiamedu boe ekodu kagirimode tai ikie koia, mare umode tudurudo jii boe oto kaewu, umode cinorudo. Boe etonamode tai ia bakurirewy tada ma, tarego iato pugeje. Boe jokodu jire inagomode oino tai: Tamodykare Israel kejewu bakurirewyge eiado jii Imedu Onaregedu ui tugirimi du kae. Ia jorduadodurewy kodukare ure tuiorduwadowu kori, utugare kodukare tugimejera kori. Ure turugadu jorduwadodurewyji tuwo nono ure tuiorduwadowu reore; ure turugadu boe etugareji tuwo nono tugimejera reore jamedu. Boe egore Aroe pegarewy eimejeraie ure boe etuoce, kode, jeture bai tadawyge eina, boe egomodykare ino?
Ioguduba ceba pabagudumode. Kode, tabagudu kaba. Ia biadodureboe bokware urugureboe piji, ia podureboe umodykare pudumi boe eerduwa kawo pudui. Imagore tai boeco tadaboe, tamagodo ji urugureboe tada; tameardure ji podu tu jeboe, tamagodo ji bai aogajeje. Tabagudu kaba cewy ure boe ekodu, boe ewiri bitowygece, mare emodykare boe etaroe bito. Tabagudydo boetoji, roiware tuwo boe ewarigu tugodu, tuwiri, tudaroe tabo jorutowuji. Boe emodykare kiege barege ei pobedu maku emori rogu biega tu jedu morice? Mare iage ewudumodykare moto kae Tao aiduka dykeje. Tagaora towu tagao ira jamedu rogu remagudure jamedu. Kode, tabagudu kaba, tagire tagodure kiege barege ekori.
Boe ei Cristo ogedo pudumi, iarema ei tuiorduwa bokwado jidu. Kode, cewy mako pemegare ii boe eegaiwu jamedu boe, imi imago pemegamode ei Ioga baru tadawu biegai jamedu. Mare ure tuiorduwa bokwado ii boe eegaiwu, imi jamedu imode iorduwa bokwado ji Ioga baru tadawu jekai jamedu.
Cristo ure boe erugodui puidu arego. Tadugu kaba itaregoduie boe butugugodurewy tabo moto kaeduji; itaregodukare boe butugugodurewy tabo mare boe erugodui puidytabore itaregodure. Itaregodure iwo onaregedu okwacedo tuo piji, iwo onaregedu aredu okwacedo tuje piji, iwo urago okwacedo tujarugo piji. Onare imedu jiwygere nowy uwai kejewyge emidodu. Cewu meardu kurire tuoji, tujeji, ikoriwu, ukare turugadu ii. Cewu meardu kurire tonaregeduji ikoriwu, ukare turugadu ii. Cewu ukare tugeragu to cruzji itabo ma, ukare turugadu ii. Cewu ure tubewudo pudui tuwi kawowu, bimode rugadu, mare cewy bitodumode iwygejewu, nowy jewodumode pugeje.
Boe enogudui puapodu mori. Ure tugeragu taiwu, iire roino jamedu. Ure tugeragu iiwu, ure tugeragu ure irojaiwuji jamedu. Ure tugeragu ia profetaji nono profetaie emadu reore ma, ema jamedu morimode ai nono ia profetaie emadu kodiwore. Ure tugeragu ia jetororewyji nono jetorewyie emadu reore ma, ema jamedu morimode ai nono ia jetororewyie emadu kodiwore. Ia ure pobo akurewy rogu maku awy ia biegarewy rogu ai, ia ire jorduwadodurewyie emadu koia ma, boe jokodu jire inagomode oino tai: Mori okwamodykare piji.

11. João Batista o rojaidodurewyge. Jesus, tui cewy ture jorduwadowyge ei ikera pudogidure pobe taci iwureko todu eerduwado du akedykeje, uture nowy nonowu boe etae, tumagowo ei, tuwo eerduwado. João Batista mugure baicorewy tada, dytabore meardure Jesus roji. Icare ure ia ture jorduwadowyge etudo toro bogai enorawo ji. Egore ji: Akina akagarure akaregodywo, iarema cekana umode cewudugudo ia bogai? Jesus akore ei: Toro, tareadodydo João biegai tameardure jiboeji, taerdure jiboeji. Joku bokwarewyge etaiwore, pogora koborewyge emerure, moci bare jiwyge etagurugudure, bakaru pemegarewy readydodyre marenarue ewiegai. Jiwo aidugirirewyge emodykare turo pegado igoia. Icare cewy João Batista ure jorduwadowyge eture nowy piji dykeje, Jesus makore oino João jiboeji, nowy makarewyge ewiegai: Tadure João togi boe mataduto de keje, kaba bogaiba tadure togi? Taerdywo bakuru ure amagadydowu kadoji kana? Taerdywo imedu ukudae pemegai jitu duji kana? Mare nowy ukudae pemegare ino jiwyge eedure boe eimejerage ewai tada. Kode kodiba tadure toro? Taerdywo ia profetaji kana? U! Inagomode tai, kodure ia profeta koriwuji. Mare paga karega, João jire atugododure oino: “Imode itugare rojai akododai, uwo akawara pemegado akododai” (Mal 3,1). Inagomode boe jokoduji tai: Areme etorei oinodu ekodukare João Batista kori. Mare du inodytabo, biegare tu Pao o boe pemegarewy tadawyge etadawu kodure kori. Nowu João Batista rekodajiboe jii oino maigoduboe, tubewu tabowu ure turemo Pao o boe pemegarewyto, tubewu tabowyge emode turemo to. Moisés mare profetadoge emagore jii João kae Pao bataruji. Kode, tagaidumode tawo inodu pawyje ma, emare Elia rema, dure aregodumode, du reno. Biajarewy meardumode awy inoduji. Kakoduwyge eiba imode awyge eebato? Ere nono ia boe etore kugurere tumugui tu ba oiadoda, duwygere ekudure tumedage ei, egore: Cenogwa akore pariraji, mare tarerukare; ceroiare mare tagoragudukare. João Batista aregodure, okwagekare, kudukare boece, kodi icare egore: Aroe pegarewy meture tada. Imedu Onaregedu aregodure, okwagere, kudure, kodire egore: Okwage kurirewy, kudu kurirewynure ema. Publicanodoge, ro pegarewyge etumeduianure ema. Mare Pao jorduwareboe ure towadydo turo pemegarewy koia.
Meartorukarewy bakurirewyge. Du keje icare Jesus rore ja tuiogi cewy ture turo pemegarewy kurirewy makaguragare jiwu bakurirewygei, etaidukare tuwo turo pemegado kodi. Akore: Biododumode ai, Corozaim bakurirewy! Biododumode ai, Betzaida bakurirewy! Mare paga karega, cewy ure tudowyje taiwu boe pemegarewy kurirewy, umode nowy Tiroji, nowy Sidoniaji jamedu ma, marigudu etodorogamode pudui tugajejewu bukigu okorirewy tabo, jorugudytabo jamedu. Tagirema takare tagodoragado tai. Kodire inagomode oino tai: Nowu meri aregodumode nowy mori kae dykeje, boe pegamodykare Tiroji, Sidoniaji nono boe pega magai tai du reore. Kode, aki Cafarnaum bakurirewy, aki kana acedodumode tu baruto? Boro! Awarigudumode jii toro joruto. Mare Sodoma bakurirewy jordumode boe pemegarewy kurirewy ui tudowyje atoda ma, umode kimo jii awy meri kae. Kodire inagomode oino ai: Nowu mori makudumode jiwu meriji boe pega jokodumodykare ji nono boe pega magai ai du reore.
Tadydo itae tawo tagamudo. Nowu du kodi Jesus akore oino awy tuwadaruji: Ioga, iwadaru pemegamode ai, ore baru cewu, ore moto cewu, mare paga karega, are awy inodu biado jorduwarewyge epiji, are awadydo biegarewyge etai kodi. U! Ioga, iwadaru pemegamode ai; mare paga karega, oinore ure akaidu reore kodi. Boe jamedu boe makudure inai Ioga koia. Boe eerduwakare Onaregeduji mare Uo tu rugadu; jamedu, boe eerduwakare Uoji, mare tu Onaregedu; Onaregedu koiare umode awadydo ia boei jamedu. Taiamedu boe, kiarigodure motudureboe kudawyge! mato itae, imode boe iwaripodo tai. Tagoredydo inoredure taboboe tabo, taerduwado inure taerduwado jiboeji; mare paga karega, imire boekori metukare iwabo tada, inojarokare ii iwabo tada. Nowu inodu kodire taerdumode tai tagamudo duji. Imode tagoredydo taboboe biakare, imodudu barire.
l2. Jesus ore Sábado rema jamedu. Jesus unure pagado ia trigo pa kajeje sabadore jiwu meriji. Ure jorduwadowyge eke boire ei du koia ere tugeragu ia enariji tuwo kowyje. Du kodi icare fariseudoge tuiordui nowy inodu jitu keje, egore Jesusji: Akaiwodo are jorduwadowyge eroi boe eromodykare ji Sábado jiboeji. Icare Jesus akore ei: Tamagokare Davi ro padure kejewu bapera atugoji, tuge boire pudui sabadore jiwu meriji dykeje? Ure turemo Pao uwaito, ure Pao bataru padure kejewu amirewy kowyje. Aró! Ema mare metage emodykare nowy amirewy kowyje, nowy amirewy jetu otorogare tu Pao burejoiadoge etai. Tamagokare boe eroiagudu padure kejewu bapera atugoji: sabadore jiwu meriji Pao burejoiadoge emaragodure Pao uwai tada, du inodytabo inodu pegamodykare ei? Kode, imode awadydo tai: kodure Pao uwai koriwu rakojere woe. Tamode awy bakaru pawyje: Itaidure okudureboe bogai, mare bitodureboe bogai karega, oino ma, tamodykare ro pegakarewyge eiwodo. Mare paga karega, Imedu Onaregedu onure sabadoce jamedu.
Jesus ure ia iera birewy imedu pemegago. Icare Jesus uture nowy piji, ure turemo sinagogato. Nonore ia iera birewy imedu rakojere nono. Iaboe emedure nono jamedu duwyge enoragodure Jesusji, togiru pegawo jitu bogai, egore: Boe emodukana ia kogodurewy pemegago sabadore jiwu meriji? Icare Jesus akore ei: Ia tagi, tagagu barogorogu umode mitotu tagabo, du butumode ia motoiato sabadore jiwu meriji ma, tagaiwomodykare bogai tawo tawyje piji? Kode, imedu kodukare nowy ia barogo rogu kori? Kode, boe ero pemegamode sabadore jiwu meriji jamedu. Du kodi icare akore nowy imeduji: Akera raido! Ure tugera raido, du ure nono cewy tumeduia reore. Kodi icare fariseudoge eture nowy piji, emagore pui inoba turomode tuwo Jesus bito du bogai.
Pao utugare pemegarewy. Jesus jorduware nowy fariseudoge emeardaeji, du kodire uture nowy eeda piji. Ia boe makarewyge ekodure apo. Ure kogodurewyge eiamedu pemegago. Mare makore ei ereadody kawo inoduji iaboe ewiegai. Nowu inodu uwo nono profeta Isaia makore jaoboe reore: "Pao Aroe Eimejera akore: Ica, cewy inogwa kuridodure jiwu reo, jire ire ikeragu, imeardu kurire ji, kejere itaidae pemegarewy jamedu boe bu keje. Imode Itaroe udo tamudo keje. Umode ia moto tuginoiwu kejewyge ewie jetororeboeji. Ema okimodykare , umodykare tumago awogado, boe emeardumodykare makoji ba oiadoda. Umodykare ure tuwowu kado kado, umodykare uredudu kimorewy upea paru bitudo, jii ukai jetororeboedo tumorido du kae. Moto jamedu boe epagamode bogai” (Is 42,14).
Jesus mare Aroe pegarewyge eimejera. Du keje, boe ere ia Aroe pegarewy meture tadawu joku bokwarewy, bataru bokwarewy imedu reko ae. Jesus ure pemegago kuri je, du koiare makore, aiwore. Kodi icare nowy makarewy boe eebogodure, egore: Cewu Davi onaregdu karegao? Mare fariseudoge, tumeardui nowy inodu jitu keje, egore:  Aroe pegarewyge eimejera koiare ure Aroe pegarewyge ewarigu. Mare Jesus, turemodui emeardaeto, akore: Boe eeda jamedu boe epadui pumekejedu, emode tubegado rugadu. Bakurirewy jamedu boe, baidoge eiamedu boe epadui pumekejedu emodykare pugeje jamedu. Aroe pegarewy umode Aroe pegarewy barigu ma, onare pudui jamedu. Kode, inoba romode tuwo turo utudo todobiji? Kode, ire Aroe pegarewyge ewarigu Aroe pegarewyge eimejera ro tabo ma, kode, ioguduba ro taboba tagore ere ewarigu? Nowu inodu koia emage rugadure emagomode morimode tagaiboeji. Mare Pao Utaroe koiare ire Aroe pegarewyge ewarigu ma, kode, nowy inodu ure Pao o boe pemegarewy aregodui tagaidu awadydo. Iaboe iaboe emodykare turemo ia imedu ro rakarewy uwaito, tukai nowy imedu ro rakarewy kogudo dykeje. Du inodytabo boe eiwogumode uwaiji. Mugukare itabowu onanure ii; ukare boe ako itabowu, unure boe barigu. Kodire inagoino tai: boe ero pegarewy jamedu boe, boe ewadaru pegarewy jamedu boe, butugugodae aregodumode etae; mare ro ako pegare Aroe Pemegarewy jiwu, butugugodumodykare ji. Bataru pegare Imedu Onaregdu jiwu, butugugodae aregodumode ae, mare bataru pegare Aroe Pemegarewy jiwu butugugodae umodykare , woe moto keje, ia aregodumodewo keje karega jamedu.
I tudu. Tamagomode ia i pemegaie, kode, tudu pemegamode jamedu; iarema tamagomode ia i pegaie, kode, tudu pegamode jamedu. Mare paga karega, tudu koiare ure boedo boe pawyje iji. Awague ereorewyge! Tabegare, dukoia, inoba tagagomode boe pemegarewyji? Mare paga arega, boe ewabo okorobadu koia aregodure boe enogwa kae. Ica, imedu pemegarewy ure tugeragu ia toroe pemegarewyji tubiji; mare imedu pegarewy ure tugeragu ia toroe pegarewyji tubiji. Inagomode tai: meri aregodumode mori makudumode kaewo dykeje, ime ewadaru pagawu jamedu boe mori makudumode etai. Padure akajejewu awadaru koia, boe pemegamode ai rakudu, boe pegamode ai rakudu.
Boe emagoi ia Jesus ro kurirewy bogaidu. Du kejere ia escribadoge, ia fariseudoge egore Jesusji: Cegimejera, cedaidure ceerdywo ai ia aro kurirewy towyje duji. Mare Jesus akore ewadaru jipagi: Awu du kodiwu boe ero pegarewy ego pegarewy, emeartorukarewy, enogwamagudure ia kodiboe bogai. Mare makumodykare iadure iakare pugeje: Mare profeta Jonas o kodiwu umode tudowyje ei tu rugadu. Mare paga karega, ure nono Jonas meture karo kuri tada meri pobe ma jewu metuia bokware, boeco pobe ma jewu metuia bokware du reorere Imedu Onaregedu metumode moto tada meri pobe ma awy metuia bokware, boeco pobe ma awy metuia bokware jamedu. Mori makudumode jiwu meriji, Ninivitadoge emode turagojedo nowygei tuwo ewarigu boe pegarewyto; mare paga karega, edorogare pudui Jonas bataru keje. Aró, kode, kodure Jonas koriwu rakojere woe. Mori makudumode jiwu meriji, Sul jaogwaiwu brae eimejerago umode turagojedo nowygei tuwo ewarigu boe pegarewyto, mare paga karega, jaegiriboe pijire aregodure tumeardywo Salomão jorduwa rakaguragare jiboeji. Aró, kode, kodure Salomão koriwu rakojere woe.
Aroe pegarewyi tugirimidu. Ia Aroe pegarewy , tui tudawyje ia imedypijidu, uture toro boe mataduto, tuiemaru tabo ia tumuga bogai, mare boekimore, jordukare boeji. Do koiare akore: Kode, iwo ikirimi cewy ire iebu pijiwoto. Tui tugirimi dykeje, aregodure cewy ture tuiebu pijiboe kae pugeje. Aiwore tu je ma, biorore, akurugodure, oroere. Du kejere ure tugirimi ia tumedage emode ikera awubodure ere pobe ikera awubowuto pega jokodure tugoriwyge ewogai, icare eiamedytabo ere turemo to pugeje, nonore icare emugure nono. Du koiare ecewu kodure boiwu, pega kodure turewo kori. Du reorere umode awy oinowu boe pegarewygei.
Jesus uce mare uwiemage. Jesus mako kimore nowy makaguragarewygei, du tonajire icare uce aregodure uwiemage ebo, ere tuwudugudo baawadykeje tumagowo ji. Icare iage egore Jesus biegai, egore: Ace, awiemage ere tuwudugudo awogai baawadykeje, etaidure tumagowo ai. Icare Jesus akore: Ioguduba imugaba? Ioguduba iwiemageba? Icare, tui ciemagu ture jorduwadowygei dytabo, akore: Awyge imugare, iwiemagere emage. Nowu rore nono Ioga aidu reorewyge, iwie imedurewy, iwie aredurewydo, imugare emage.




13. Ure boe a tuguwu. Nowu meriji Jesus ure tudawyje nowy bai piji, kodure kuri, ure tumugudo kuruga kurirewy okwai. Boe makarewyge ere taiado tu apo. Du kodire ure turemo ika kurirewyto epiji. Ure tumugudo tada, nowy makarewyge eedui jipa kejedu otoi. Icare uwadodure, makore jiwu bakaru makaguragare. Akore: Ia imedu ure tudawyje tuwo boe a tugu. Ui boe a tugu dytabo, ia boe a buture awara keje; kiege barege etaregodure ma, ere kowyje. Ia a buture tori pegato, moto kurikarewy keje; boture kuri je, moto okwatorikare ji kodi. Mare meri rutui kuri je dykeje, kidure tugwa bokwa koia. Ia a buture botoguruto; nowy botoguru ricodure, ure okwado tudo. Boe iwa tabo, ia a buture moto pemegarewyto, du ia a botu kurire, ia botu biegare. Aidure tumeardywowyge emeardywo.
Bakarue kodiboe. Nowu ure jorduwadowyge ere tuburedo ji, egore ji: Kodiba amagore ei nowy bakaru tabo ? Jesus akore ei: Paga karega, tagaire nowy Pao o boe pemegarewy boe biarewy makudure taerduwawo ji. Emagarema karega. Mare paga karega, ure apowu, ia makudumode ai pugeje, du itodumode todobiji. Mare boe kimore apowu, ure tu apowu rogu arudumode piji. Ica, du kodire imagore ei bakaru tabo, duma, etaiwore ma, eerdukawo; emeardure ma, ewiapaga kawo, ekawo boe pa jamedu. Ica, oinore profeta Isaias makore jiboe ure tudowyje ei: Tameardumode tawiaja tabo, mare tamodykare pawyje: taerdumode taeku tabo, mare taerdumodykare boeji. Mare paga karega, nowy boe ewabo rire marigudu, ere tuwiaja mi, ere tuioku mi, tuiordukawo tuioku tabo, tumeardukawo tuwiaja tabo tukawo boe pawyje, ikawo epemegado (Is 6,s). Tagirema, jiwo aidugirirewyge tagi: taeku jordure, tawiaja meardure kodi. Imode boe rikirewy awadydo. Makarewy profetadoge, makarewy pemegarewyge etaidure tuiordywo taerdure jiboeji, mare eerdukare; etaidure tumeardywo tameardure jiboeji, mare emeardukare ji.
Jesus ui ure boe a tuguwu o bakaru kogadodu. Kode, tawiapagado cewy ure boe a tuguwu imedu o bakaru ji ka. Imedu meardui Pao o boe pemegarewy o bakaruji tu kai boe pa dytabo, du Aroe pegarewy aregodure ure tugudure uwabo toboe tawyje piji, cewy a buture awara kejewu reoreboe reno. Cewu a buture tori pegatowu ure nono meardure tuiegare tabo bakaru jiwu reore. Mare raikare, ukwa bokware, ia kiarigodure kejeboe, ia onare nowy bakaru koiawu aregody keje, ewudumode kuri je. Cewu a buture botoguru towu ure nono meardu pemegare bakaru jiwu reore. Mare nowy okeare moto kejeboe ro jitu koia, ure okwado tuku, du koia tudu bokware. Tugudure moto pemegarewy toboe ure nono meardure bakaru jiwu, ure pawyje, dure tudu pemegare, ia botu kurire pugori pugori.
Boebutu pegarewy. Jesus ure ia to bakaru bu pugeje, akore: Pao o boe pemegarewy ure nono ia imedu ui boe a pemegarewy tugu to boepato du reore. Mare boe ei tamudo dykeje, enudure dykeje, onare nowy imedu jiwu aregodure, ure boebutu pegarewy a tugu nowy boe a pemegarewy kao, dykejere uture. Iro pemegarewy ricodure, enari boture, mare boebutu pegarewy padure kajeje jamedu. Du kodi icare nowy imedu pemegarewy utugarege etaregodure, egore ji: Cegimejera, are boe a pemegarewy tugu ako boepato. Kode, kaiba boebutu pegarewy aregodure?. Akore ei: Cewu onare iiwu imedu ure roino nowy inoduji. Emagore ji pugeje: Akaidure cedywo toro kae, cewo tawyje? Akore: Boro. Tamode tawyje ma, tamode nowy iro tawyje tabo du umode. Ricodo rugadu jii, pudonaji jii boei tugeragu jitu kae. Kadodumode dykeje, imagomode umode kadowygei: Boebutu pegarewy kado jao boetoji, upodo kogudo tawo barigu joruto; dykeje tamode tageragu iroji, tamode reko mato tuiato.
Mostarda a. Du kejere Jesus ure ia bakaru bu tu pugeje, akore: Pao o boe pemegarewy ure nono ia imedu ui tugeragu mostarda a jitu, icare ure tugu to boepato du reore. Nowu a biega remawure awuia tudugureboe rogu boe a kuda, mare boture dykeje, ricodure dykeje, kurire, kodure nowy boepa rogu tadaboe jamedu kori. Du koiare kiege kugure ere tuwaradu bu itura boe keje.
Ure amirewy barodydoboe. Nowu inodu otobiji pugeje, Jesus akore awy ia bakaruji pugeje, akore: Pao o boe pemegarewy ure nono ia aredu ui amirewy barodydoboe tugu trigo kuduto, tuwo kudu jamedu pemegado du reore.
Kodiba Jesus mako makore boe jeonare jiboeji. Awu inodu jamedu boere Jesus bakarudo ema boe ewiegai. Oinore ako kigodure boei. Boewo nono profeta makore jiboe reore: Imode iia barido bakaruji, imode biareboe mariguduwu awadydo boei.
Jesus ure boebutu pegarewy jiboe kogado. Du kejere icare Jesus imadure boe ebo, ure etudo. Du inodu otobiji, ure turemo baito pugeje, icare ure jorduwadowyge ere tudo pui ae, egore ji: Cewie cewy boebutu pegarewy tugudui boepato du kodiboeji. Icare Jesus akore: Ure boe a pemegarewy tugu ure nono Imedu Onaregedu. Boepare ure nono awy moto reore. Boe a pemegarewy ure nono Pao o boe pemegarewy tadawyge ereore. Boebutu pegarewy ure nono Aroe pegarewy orere. Ure boe a pegarewy tuguwu imedu pegarewy Aroe pegarewy rema. Boe ei tugeragu iro jitudu ure nono awy moto akedumodedu kodiboe reore. Ure iro kadowygere Pao o tupadogere emage. Boebutu pegarewy kadoduredu barigudure jorutodu ure nono awy moto akedumodedu kodiboere. Imedu Onaregedu umode to tupadoge edo boe pegarewy jamedu boe barigu to boe pemegarewy piji, umode edo ro pegarewyge ewarigu piji jamedu. Nono etoragudumode, eto ako kororogodumode pui. Du kejere pemegarewyge erugumode Pao o boe pemegarewy keje nono meri joku urugure. Biajarewy meardydo awy inoduji.
Boe enoroe biadodurewy. Pao o boe pemegarewy ure nono ia boe enoroe moturewy pemegarewy biadodui ia boepa tada du reore. Ia imedu jordure ji, mare ure biado pugeje. Du keje, tuiegare tabo, ure toroe jamedu boe, toe jamedu boe ure akirodo tabo, tuwo cewy boepa aru.
Tori mori kuricigorewy. Pao o boe pemegarewy ure nono ia imedu jemarure tuwo akirodo tori moturewy jiwu reore. Jordure jitu du pemegare, mare mori kuricigore. Du kejere ure tuieture jiboe jamedu boe akirodo tabo tuwo cewy tori moturewy mori kuricigorewy aru.
Buke jiwu bakaru. Pao o boe pemegarewy ure nono buke barigudui pobo todu ui tugeragu kare epadui pumekejedu boe jitu reore. Buke okorobadykeje, nowy kare ecebage ere tumugudo keje, karebo, boeki kae tu je; ere tumugudo, icare ere tado karei: kare pemegarewyge ere tugu kodoto, kare pegarewyge ere ewarigu. Oinore awy moto akedykeje boemode. Pao o tupadoge etaregodumode tuwo pegarewyge etawyje pemegarewyge epiji. Emode ewarigu joruto, etoragudu jetui nono du kae, eto akoi pui du kae. Du kejere icare Jesus unorare ture jorduwadowygei: Tare boe pa awy inodu jameduji?. Egore: U! Jesus akore: Awu inodu kodire, ia jorduwarewy jorduwai Pao o boe pemegarewy jiwu ure nono boe etuo magai ui tugeragu ia toroe maiwuji, ia toroe codurewyji du reore.
Jesus rakojei Nazaré kejedu. Jesus, tui awy bakaru akedydo dykejere icare, uture nowy piji. Ure tugirimi to bakurirewy roguto, ure sinagoga kejewyge eerduwado. Du kodire boe egore tuiebogody tabo: Mure, kaiba awy jorduwa rakareboe aregodure bogai? Kode cewy ira epa onaregedu karegao? Maria, oino karega uce iere? Uwiemage karega Tiago, Jos, Simão, Judasnure emage? Utuiemage karega ere oino paiogi? Kode, kaiba awy inodu jamedu boe aregodure ae? Eerduwakare inoba tagowo jituji. Mare Jesus akore ei: Tu to moto keje, tuwobe ewai keje, ia profeta barigodydody kigodure pudui. Emeartoru bokwa koiare ukare turo kurirewy towyjedu makado nono.

14. João Batista bi. Nowu kodiwu kodi brae eimejera Herodes meardure boe emagoi Jesus jituji. Du kejere akore tuwai tadawu tudugaregei: U! João Batista jewodure dure ema rugadu. Kodire ure turo kurirewy towyjedu makaguragado oino. Mare paga karega, Herodes koiare ure boe edo tugeragu João Batistaji, ure edo ieragogudo, ure edo tugu bai corewyto. Mare Herodiade, Filipe oreduje koiare ure nowy inodu jamedu boedo oino Joãoji. Marigudu João akore Herodeji: Akaba akeragu awie oredujeji akoredujece. Herodes aidure tuwo bito, mare pagudure boece, boe emeartorure ji, profetare ema kodi. Mare Herodes o joru butu keje, Herodiade onaregedu nogwaredu rogu rerure nowy Herodes ure utuiagu tuwai kae nowy peta kaewyge etoiadoda, ure Herodes jekaredo. Du kodire Herodes makore ji, tui togwatugu dytabo, akore: 
Akogwa magudumode bogaiboe jamedu boe imode makakai rugadu. Du kodi icare nowy nogwaredu rogu, tuje bataru rekodajire akore: Amode João Batista aora makinai awy baku keje. Icare Herodes kiarigodure tu... mare, ure togwatugu du koia, nowy brae eegai, kodire ure tudugarege edo makai rugadu. Ure edo João itoru kado baicorewy tada. Icare João Batista ao cedodure mato baku keje, ere maku tu nowy nogwaredu rogu ai, ema ure maku toro tuje ai. Du keje nowy Joãore jorduwadowyge etaregodure mato bogai tuwo tugu mototo. Du kejere ere nowy akaru cedo Jesus bogai.
Jesus ure makarewy boe enogwagedo. Jesus, tumeradui nowy inodu akaru jitu keje, uture nowy piji, ia ika kurirewy tabo, tuwo turodo oino ia boe biorewyto. Mare boe emeardure dykeje, nowy bakurirewyge etadawu boe makarewyge eture tuwure tabo rekodaji. Icare Jesus, tui tudawyje nowy ika kurirewy piji dykeje, jordure nowy boe etoiakoduji, okudugodure tu ebo, ure kogodurewyge epemegago. Meri rekodu buture tu dykejere, ure jorduwadowyge, tuiedui nono apo dytabore, egore Jesusji: Boe matadu tadaboenure woe, boere marigudu. Kode, awy boe etudo, ewo akirodo iaboe rogu boeji tugeje. Mare Jesus akore ei: Umodykare ino.Tagi rugadu tamode enogwagedo. Icare egore ji: Amirewyre ikera awubodure tu woe, kare kugurere pobe tu je. Jesus akore: Mato tabo! Du kejere ure boedo tumugudo boebutu tada, ure tugeragu nowy amirewyi ikera awubodure tu je duji, mare cewy kare ei pobe tu je duji, ure tuie aogado baruto, makore boe pemegarewyji keje. Ure kado, dure ure maku ture jorduwadowyge etai, emagere icare ere pedo toro boe etai. Eiamedu boe ere kowyje, enogwa amogodure, ekuredure. Kobo jetu kimorewy tabore ure jorduwadowyge ere kododoge ikera pudogidure iwurekoi pobe tu jedu enogorawu. Aró kode, okwagerewy ime ere 5.000 boe kadui areme, boe etore, eremagu dytabo.
Jesus merui pobo aojidu. Du kejere icare Jesus ure nowy ture jorduwadowyge edo taredo ika kurirewyto ewo pagado jece bakowuto tododai, cimadui nowy makarewy boe ebo du tonaji. Imadure nowy boe ebo dykeje, Jesus ruture tori rairewy ao kae nonowo ure togwakurido tuginoigody boe biaru keje. Boecodure ji toro tuginoigodu. 24 Nowu inodu tonaji, ika kurirewy mugu jaegirire pobo maerewy oiadoda, akurugodure jice woje, jice woje pobuto koia, mare bakuru okwace pegare du koia. Ba aregody tabore, Jesus aregodure etae tumerui pobo ao jitu tabo. Nowu ure jorduwadowyge, tui boe pa pobo aoji raboduie meruredu jitu tabo, epagudugodure, enoiogwarire tubagudu koia, egore: Ia aroe boe! Mare Jesus akore kuri ei: Taedo kiorodo, tabagudu kaba, imire iroino. Du kodi icare Pedro akore ji: Cegimejera, aki rugadu dykeje, amagodo ii imeruwo pobo aoji kuri toro akae. Jesus akore ji: 
Mato! Icare Pedro ure turawyje ika kurirewy piji, merure pobo aoji Jesus togi. Mare bakuru ure togwamudu rakado dykeje, pagudugodure, akore: Ikimejera, ikinorudo! Nowu inodykeje kuri je, Jesus ure tugera raido ae, ure tugeragu ji, akore ji: Marenarure aki, imedu, ameartoru bogai! Kodiba ameartoru bokware? Ei taredo ikato du tonajire bakuru butugugodure tu je. Du koiare cewy ika tadawyge ere tubujodo ji, egore: Boe jokodu radu Pao Onaregedure aki.
Jesus ure boe epemegago Genesaré keje. Ere pagado nowy kuruga kajeje, etaregodure Genesaré kae. Nowu jeture nonowyge ere pawyje. Du kodire ere nowy tuieda oieiwu boe eiamedu boe ewie. Du kodi icare ere kogodurewyge eiamedu boe erego ae. Enogwamagudure ji uwo edo tugera jetu toi nowy tugudae okwa rogu jitu bogai. Iera jeture jiwyge eiamedu boe epemegagodure. 

15. Jesus mare judeudoge ero. Jerusalém kejewu ia fariseudoge, ia escribadoge eture mato Jesus ae, egore ji: Kodiba are jorduwaduwyge emeartorukare jawyge eroiaji? Ekare tugera kabi togwagemodedu otodai. Icare Jesus akore ei: Kode, kodiba tameartorukare Pao bataruji taro koia? Pao akore: “Ado nono iaboere aoji, aceji”!. Akore jamedu: “Ure tuwadaru pegado tuo jiwu, tuje jiwu, bimodedure morimode ema”(Ex 20,12;21,17). Tagirema tagagore: Cewu akore tuo, tuje jiwu: cewy ire ikerabraredo tai taboboe ire maku Pao ai. Du kodiwu umodykare tugurido pudabo tuoji, tujeji pugeje. Kode ino taro koia, tare Pao bataru barigudydo. Ro biadodurewyge, tai rugadure profeta Isaias akore: 8”Awu boe emeartorure ii tu togwa tabo, mare ewabo rema mugu jaegirire ii”. Enogwamagudure iwogaidu boe pagawunure ema; mare paga karega, ere boe eerduwado tu aregodure ime epijiwu ewadaruji. Du kejere Jesus ure cewy makarewyge edo tudo pui pudae, akore ei: Tameardydo, taerduwado: Ure turemo boe eiagiboe karega ure boe erorogodydo; mare aregodure boe eiabijiboe koiare ure boe erorogodydo. Du kejere icare cewy ure jorduwadowyge ere tuburedo ji, egore ji: Aerduware fariseudoge eerdu pegai awy awadaru jituji? Jesus akore: 
Ioga baru tadawu ukare tuguboe jamedu boe ukwa tawyjedumode. Nowyge epijido. Eeku bokware dytabo ere joku bokwarewyge ekoduiagu turegodaji. Kode ia joku bokwarewy kodumode tumeduia joku bokwarewy otodai ma, ewudumode moto oiakoto puapo. Du kodi icare Pedro akore: Nowu bakaru kogado cewiegai. Jesus akore: Kode, tagi jamedu tajekare taerduwawo du bogai? Ure turemo boe eiagiboe jamedu boe buture boe ekurito, dykeje barigudure toro boe biadoduto. Mare aregodure boe eiabijiboe aregodure boe ewabo piji; nowy koiare ure boe erorogodydo. Mare paga karega, boe ewabo pijire boe emeardae pegarewy, boe eiwogu, boei pu roiaododu, boe ewadaru pegai puidu aregodure kodi. Nowu inodu jamedu koiare ure imedu rorogodydo. Mare boe ekai tugera kabi togwagemodedu otodaidu koia karega ure imedu rorogodydo.
Ia moto tuginoiwu pijiwu aredu meartorae. Jesus uture nowy piji, ure tuburedo Tiro, Sidônia eno moto kae. Du kejere ia aredu Canaa kejewudo, ure tuburedo ji, oiogwarire, akore: Cegimejera Davi onaregedu, akogudydo itabo! Itonaregedu aredurogu Aroe pegarewy meture tada, ukare padu kiorodo pudui. Mare Jesus makokare ia tuwadaru boeji ji. Du kodi icare ure jorduwadowyge ere tuburedo ji, enogwamagudure ji, egore: Awu aredu utudo toro: oiogwari kuricigore paregodaji. Icare Jesus akore: Irojaidodure mare jeture Israel kejeu barege kugure ewogwai boeto du bogai tu je. Mare cewy aredu kodure kuri ae, ure tubujodo tuku jokorai, akore: Cegimejera, akerabraredo ii! Jesus akore: Boe emodykare tore eke barigu arigaodoge etai. Icare nowy aredu akore: Boe jokodu, mare arigaodoge kugure emode akure pudumiwyge eke gigudu rogu boe butui moto kaedu kowyje. Icare Jess akore ji: Aredu, ameartoru remawu nure. Boedo nono akaidu reore. Nowu inodu tonaji kuri je, onaregedu pemegagodure.
Jesus ure boe makarewyge epemegago. Icare Jesus ure tudawyje nowy piji, ure tugirimi Galiléia kejewu pobo maerewy puredu tu je, ruture ia boe aoporu ao kae, ure tumugudo nono. Du kejere makarewy boe ere tuburedo ji. Boe karema, bataru bokwarewyge, pogora pegarewyge, ia ure awubowu tujewyge mare ia kogodurewyge ebo jamedure eroino. Ere edo tuburedo bure paru, ure epemegago. Du kodi, nowy inodu koia, boe erore ta... nowy bataru bokwarewyge ewadaru padui ekajeje duji, nowy ure awubowu tujewyge epemegago duji, nowy meru bokwarewyge emerure duji, nowy joku bokwarewyge etaiwore duji. Du kodire icare eegarere Israeldoge eno Aroe Eimejeraji.
Jesus ure ime ei 4.000 cedu enogwagedo pugeje. Jesus rema, ure ture jorduwadowyge edo tudo pui, akore ei: 
Inogudure awy boe makarewyge ebo. Ica, kode, merire pobe ma jewu metuia bokware eedui itabo dykeje, ia eke bokware ewo kowyje. Imodykare etudo tukai boe ko dytabo dykeje, ewogwa kawo awara keje. Icare ure jorduwadowyge egore ji: Inoba paromode paemaruwo awy boe matadu tada amirewy makamode du bogai pawo awy boe makarewyge enogwagedo? Jesus akore: Inoba amirewyre tagabo? Egore: Ure ikera awubodure pobe taci ikera awubowuto, mare ia kare kugure jamedu. Kodi icare Jesus ure boe makarewyge edo tumugudo moto keje. Du kejere ure tugeragu nowy amirewyji, nowy kare kugurei, makore ia tuwadaru pemegarewyji ewygeje. Icare ure tugera bu kajeje toku je, ure maku ture jorduwadowyge etai, emagere icare ere maku toro nowy boe makarewyge eiamedu boe ai. Eiamedu boe okwagere ji, enogwa amogodure. Jeture tuiagejewu tabo, ure jorduwadowygere kododoge ei ikera awubodure pobe taci ikera awubowutodu enogorobadydo. Aró, kode, okwagerewy ime ere 4.000, areme eremagudu ka dytabo, etore eremagudu ka dytabo jamedu. Du kejere icare Jesus ure nowy boe etudo, icare ruture ika kurirewyto, ure tugirimi Magadan kejewu boe eeda kae.

16. Boe emagoi Jesusji ia ro kurirewy bogaidu. Ia fariseudoge, ia saduceudoge ere tugirimi Jesus ae, toebatodu pegarewy tabo ji, enogwamagudure ji, egore uiagu baru tadawu ia turo kurirewy towyje tuiegai. Kodi icare Jesus akore ewadaru jipagi: Meri rekodytabore tagagore: Nonore boe motumode, baru kujagure kodi. Meri togire tagagore: Awujire bubutu pegarewy butumode, baru kujagu tugure kodi. Ro biadodurewyge! Taerduware ure tudo baru tadawu boeji. Kodiba taerduwakare awy meri jiwu ia koiaboeji? Awu ro, ako, pegarewyge enogwamagudure ia boe kurirewy todywo tuiegai. Ia kodiboe makudumodykare etai, mare cewy ure tudo Jonas kodiboe tu rugadu. Awu tuwadaru rekodajire icare Jesus uture nowy piji.
Fariseudoge mare saduceudoge ewadaru. Tui pagado kuruga kurirewy okwa bakowuto dykeje, nowy ure jorduwadowyge ewiagodurade amirewy piji. Jesus akore ei: 
Taeto tai, tameardu awadydo tai nowy fariseudoge, nowy saduceudoge eno boe barodydoboeji. Emeardaere tu kae amirewy to du kodie akoino. Mare Jesus, tuiordui emeardaeji dykeje, akore ei: Marenarure ema tumeartoru bogaiwu ime, kodiba tameardaere amirewy bokwai du koiaie inagoino? Takaradu boe pawyje roga? Tawia jetukare ikera awubodure tu jedu amirewyji, tai kododoge enogorao duji? Tawia jetukare jamedu amirewyge ei ikera awubodure ikerakoi pobe ikera awubowuto du mare imei 4.000 ce duji, tai kododoge enogorao duji? Kodiba takare boe pa amirewyji kaegae inagoino tai cewy inagoi tai: Taeto tai, tameardu awadydo tai nowy fariseudoge, nowy saduceudoge eno fermentoji, oino? Du kejere ere boe pa nowy inoduji karadega akoino, mare fariseudoge, saduceudoge ewadaruji raboduie akoino.
Pedro meartorae. Etaregodui Filipe o moto iei Cesaria cedu kae dykeje, Jesus unorare nowy ture jorduwadowygei, akore ei: Nowu boe egoino du kodi, ioguduba Imedu Onaregedu ure ema? Egore: Iage egore João Batistaie, iage egore Eliaie, iage egore Jeremiaie, iarema ia profetaie. Icare Jesus akore ei: Kode, tagi, inoba tagagore ii? Icare Simão Pedro akore: Akire Cristore aki. Bi bokwarewy Pao Onaregedure aki. Kodi icare Jesus akore ji: Aiwo aidugiri pemega remawu nure, Simão, Jonas onaregedu, mare paga karega, moto kejeboe koia karega ure akagodo oino, mare Ioga baru tadawu koiare ure akagodo oino. Kode iwo awadydo awiegai. Ica, akire tori rema. Awu tori aogejere imode ino Igreja mugudo. Ica, Aroe pegarewy ro jerimagamodykare ji. Imode Pao o boe pemegarewy o baiporo epa maku akai. Are kogudo woe moto kejeboe jamedu boe, kogudodumode baru tada jamedu; are kiwyje woe moto kejeboe jamedu boe, kiwyjedumode baru tada jamedu. Du keje, makore ture jorduwadowygei, enogwajetukawo boe ewiegai Cristoie ure pudumiduji.
Jesus makoi tuwiji, tuiewodu jidu. Kode, nowy piji matore icare Jesus ure nowy ture jorduwadowyge eerduwado akeie pudui tudywo Jerusalém kae, tuiwo kuricigomodyie , boe codydoge, baire eimejerage, escribadoge, eigoia; tuwimodeduie, dykeje, merimode pobe ma awy metuia bokware dukejere tuiewodumodeduie. Icare Pedro makore ji: 
- Aroe Eimejera kaiagu nowy inodydo oino, cegimejera, nowy inodu umodykare tudowyje ai. Mare Jesus ure tugirimi pai ji, akore ji: Aiaedo ii, Aroe pegarewy , awo iwogwado boetodunure aki. Pao meardaere karega ameardae rema, mare ime emeardae. Inodu otobiji, Jesus akore nowy ture jorduwadowyge ei: Ia aidure tugodywo itabowu, umode tuwia ra tubiji, umode tugeragu to cruzji tugodywo itabo. Mare paga karega, cewy aidure tuwo cinorudo tuwimodedypijiwu, bimode rugadu; mare cewy ure tuwidodydo inaiwu, jordumode pudui. Kode, inoba imedu romode toi moto jamedu boe keje, mare tuwo tudaroe okwado? Kode ica, kaboba imedu umode maku tudaroe morice? Mare paga karega, Imedu Onaregedu aregodumode Tuo reoredu tada dytabo, to tupadoge ebo, dykejere umode boe ero mori maku boe etai. Boe jokodu remawure imode awadydo tai: awy jeture oino woewyge makarewyge eerdumodykare tuwiji, tuiordukai Imedu Onaregedu ui tugirimi tuguricigo tabo, to boe pemegarewy tabo pugeje du kae.

17. Jesus ui tudo tuginoidu. Meri ikera awubodure mito taci ikera awubowuto dykeje Jesus ure Pedro, Tiago, João, ekodydo pudabo, ure eko tuginoi pudabo paci ia tori rairewy kae. Du kejere icare ure tudo tuginoi taci. Je urugure nono meri urugure, ukudae kigadu kurukurure eegai. Du kejere icare Moisés, Elias ere tuguo Jesus jaogwai pudogi, tumagoi jitu tabo. Du kodi icare Pedro makore ji, akore: Cegimejera, pemegare paedywo woe. Akaidykeje, imode baido pobe ma awy metuia bokware: awaimode ia, Moisés uwaimode ia, Elias uwaimode ia. Akoinodu tonajire, ia boetugu urugurewy ure tubodo ebo taci je. Nowu boetugu pijire ia mako padure, akore: Awure imeardu kurire jiwu itonaregedu rema. Kejere imeardu kuriae jamedu boe bu keje. Tawiapagado bataruji. Tumeardui nowy inodu bataru jitu kejere, ure jorduwadowyge ewudure, ee jore mototo tuku je, ewire tubagudu koia. Mare Jesus ure tuburedo ei, ure tugera jodo ewygeje, akore ei: Taragojedo, tabagudu kaba. Etaiwore ceboje, eerdukare boeji, mare Jesus jire eerdure tu je. Tui turawyje nowy tori rairewy joki du tonajire, Jesus akore ei: Tamago kaba boe ewiegai taerdure jiboeji jii Imedu Onaregedu jewodui birewyge epiji du kae. Du inodu otobiji, nowy ure jorduwadowyge enoragodure ji, egore: Kodiba escribadoge egore Elia aregodumodyie boetoji? Jesus akore ei: Boe jokodure Elias aregodumode rugadu tuwo boe jamedu boe udo turugadu. Mare inagomode tai: Elias aregodure mare boe emeartorukare ji, mare ere barigodydo pudui taidu reore. Nowu inodu reorere erorerumode Imedu Onaregeduji. Kode, nowy ure jorduwadowyge ere boe pawyje João Batista ji raboduie akoino duji.
Jesus ui ia iparedu pemegagodu. Ei tudo pui ia boe makarewyge ebo pugeje dykejere icare ia imedu ure tuburedo Jesusji, ure tubujodo jokorai, akore ji: Ikimejera, akogudydo itonaregedu apo, meardae bokware du ure ro pega remawunure ji, iadure buture joruto, iadure buture poboto; oinore ure. Ica, iture mato apo nowy are jorduwadowyge etae, mare eroiwakare tuwo pemegago. Jesus akore: Mure, tameartoru bokwa remawu nure! Tabega remawu nure! Jii inoba dykejeba ikiwa rakamode tagabo? Mato apo! Icare Jesus makore Aroe pegarewy ji du ure tudawyje nowy negedurogu piji, du kodiwu tonaji pemegagodure kuri je. Du kodire nowy ure jorduwadowyge enoragodure ji: Kodiba ceroiwakare cewo cewy Aroe pegarewy barigu? Jesus akore ei: Tameartoru bokwa koia. Boe jokodu jire inagomode oino tai: Tameartoru rogu umode nono mostarda i a rogu reore tu je ma, tamagomode awy tori rairewyji: Akorodo oino toro!, oino dykeje, romode ino rugadu, iaboe iaboe upewumodykare pudui tagai pugeje. Awu ure oinowu Aroe pegarewy barigudumode, mare boe enogwamagudui Paoji, boe etodorogai pudui dytabo tu rugadu.
Jesus makoi tuwiji, tuiewoduji pugejedu. Jesus merunure Galiléia oiagi, du tonajire makore nowy ture jorduwadowygei, akore: Imedu Onaregedu makudydodymode ime ekera kai. Emode bito, mare meri pobe ma awy metuia bokware dykejere jewodumode. Nowu inodykejere icare nowy ure jorduwadowyge erore toku je, ekiarigody kuricigore.
Imposto makudui Pao uwai kaedu. Etaregodui Cafarnaum kae dykeje, ia imposto epage ere tuburedo Pedroji, enoragodure ji: Ure taerduwadowu umodykare imposto morido? Pedro akore ei: U! Umode morido. Mare etaregodui tuwai kae dykeje, Jesus ure tuwu taci otogajeje tagoi oino dytabo: Simão, inoba ure aegai? Moto kejewu brae eimejerage, ioguduba umode imposto morido etai: etore na? iarema ia tuginoiwyge na? Pedro akore: Ia boe tuginoiwyge. Du kodi icare Jesus akore pugeje: Kode, ore emodykare morido. Mare pemegamodykare boewo eerduwa pegado. Kodi icare, toro pobo maerewyto, amode akeragu jiwu boetojiwu karo, amode ja barido, nono aerdumode meriri mito tu je duji, akeragu ji, maku etai pagai.

18. Kurireboe ema emawu. Du keje kuri je, nowy Jesus ure jorduwadowyge ere tuburedo ji, enorare ji: Kakoduwuba kuri remawure Pao o boe pemegarewy tada? Jesus makore ia negedurogu ae, ure rakojedo tu etoiadoda, Akore: Boe rugadu jire inagomode oino tai: tamodykare tado nono boe etore kugure ereore ma, tamodykare taremo Pao o boe pemegarewyto rugadu. Cewu ure tuwiegado nono awy boe etonaregedu rogu reorewyre kurimode Pao o boe pemegarewy keje. Ia ure tugeragu ia negeduroguji ikie tabodu, dure ii rugadure ure tugeragu.
Boe ewarigudydodyi Pao Aroe Eimejera pijidu. Mare iaboe umode awy ia negedurogu meartorui iidu ro pegado ma, ema remawu umode boewo ia tori kurirewy bararedo ruwoji ewo barigu tabo pobo maerewyto du rema. Boei jorduwa bokwarewyge eerduwado boe pegarewy jitu koia, moto jiwomode boe ebo. Boe emodykare tuwo awy inodu bokwado, mare ia imedu romode akomode inowu jiwomode. Kode ica, akera, awure, koiare umode awudydo aro pegarewyto ma, kode, kado, barigudu jaedo apiji. Ema remawure atumode baruto apogorai awubowu tu je dytabo, akanai awubowu tu je dytabo du rema, mare awarigudumode joru pegarewyto apogorai pudogi dytabo du rema, ema karega. Aeku koiare umode aro pegado ma, kode, tawyje, barigudu jaedo apiji. Ema remawure atumode baruto aekui mito tu je dytabo du rema, mare awarigudumode joru pegarewyto aekui pudogi dytabo du rema, ema karega.
Ovelha okwai boetodu. Tameardu awadydo tai, tagaba awy biegarewyge kugure ewarigudydo pudui, mare paga karega, inagomode oino tai: eno tupadoge etaiwonure Ioga jeto baru tada jii je. Ica, Imedu Onaregedu aregodure tuwo okware boetowyge einorudo du bogai. Inoba ure taegai? Ia imedu aku ovelhadoge emode 100, duwygere ia okwamode boeto mito ma, inoba romode? Umode iage eedo toro tori aogeje, turegodywo cewy okware boeto rogu bogai. Jordumode roguji ma, jekare kodumode tugori cewy okwakare boetowyge ei 99 cedu koia du kori. Oinore Tao baru tadawu aidure awy ia biegarewyge ewogwa kawo boeto.
Boe enogituwai tumeduia jidu. Amana ro pegamode ai ma, amagodo ji, aki, ema, tu rugadu. Meartorumode awadaruji ma, aiwo aidugirire amanaji. Biapagamodykare ai ma, akeragu iaboe ei mito rakudu, pobe rakudu, dykejewo cewy tagorigodaere tubemegado nowy pobe tu je du rabodu, iarema boei pobe ma jewu metuia bokware tu je du rabodu ewadaru koia. Kiarimode tuwiapagawo ma, kode, amagodo Igrejaji. Kiarimode tuwiapagawo Igrejaji jamedu ma, aopegokare emawu reorewy umode ema, ro pegarewynure ema.
 Jesus ui ture jorduwadowyge ero raka maku etaidu. Boe jokodu jire inagomode oino tai: tare kogudo woe moto kejeboe jamedu boe, kogudodumode baru tada jamedu. Tare kiwyje woe moto kejeboe jamedu boe, kiwyjedumode baru tada jamedu. Inagomode tai awy inoduji kimo: ia tagi tamode tado pobe tu tagogwamagudytabo iaboe boe bogai ma, Ioga baru tadawu umode maku tagai. Mare paga karega, iaboe emode tudo pobe tu je rakudu, pobe ma awy metuia bokware rakudu ikie tabo ma, nono iragojemode ebo.
Boe etugare pegarewy. Du kodi icare, Pedro ure tuburedo ji, akore ji: Cegimejera, inoba iwudugugodumode imana ro pegai iiwu keje? Jii ikera awubodure pobe taci ikea awubowuto du reore na? Jesus akore: Imagomodykare tu oinono tu rugaduie, mare jii je rugadu. Mare paga karega, Pao o boe pemegarewy remagudure moto kejewu ia brae eimejera ui tuiagu tudugarege edo mori maku pudai du reore. Nowu ui turoiagu inodu jitu kejere, boe etaregodure ia umode morido diiero makaguragarewyji du apo. Mare umode morido tu emaboe bokware apo, du koia nowy brae eimejera akore makuduiagu toreduje apo, tore ebo, toroe jamedytabo, dytabowo ure nowy umode moridoboe morido. Du kodi icare nowy utugare ure tubujodo moto keje jokorai, okwamagudure ji, akore: Awudugugo ii jao, dykejere imode jamedu boe morido akai. Nowu brae eimejera, togudu kuricigoi apo dytabore, akore ji: Atudo! Boe jamedu boe moridodure. Kuri tudui piji dykejere, nowy utugare jordure ia tumeduia umode morido biega tu pudaiwuji, ure tugera kogudo ruwo kajeje, boce kodi umodykare okwado ake koia, akore ji: Cewu amode morido inaiboe makinai. Nowuia buture bure paru, okwamagudure ji, akore: Ado oino ia jao tu je. Imode jamedu boe morido akai. Mare biapagakare akoinoduji. Ure boedo cewy tumeduia barigu baicorewy to jii ui nowy tumode maku pudaiboe morido du kae. Metage, tuiordui nowy inodu jitu keje, ekiarigody kuricigore, icare eture nowy cimejera ae ereadodure biegai nowy inoduji. Icare cewy eimejera makore bogai, akore ji: Itugare pegarewy! Iwudugugodure ai, akogwamagudure ii du koia. Kodiba awudugugodukare nowy ameduiaji nono iwudugugody magai ai du reore? Kodire nowy brae eimejera korigodure, ure maku rorerure boeiwyge etai jii, ui nowy tumode moridoboe jamedu boe maku pudai du kae. Oinore Ioga baru tadawu romode tai, tawudugugody kai tamanaji, tawieji, tawabo jamedu boe tabo dykeje.
19. Jesus makoi divórcio jiboeji. Jesus, tumagoi nowy bataru jitu rekodaji, uture Galiléia piji, Judéia kae, Jordão kujebiji. Ia boe makarewyge ekodure apo, ure kogodurewyge emedui etodadu epemegago. Ia fariseudoge ekodure ae tunorawo ji, tui tagokogado jitu tabo, egore ji: Umode turugadu ia imeduji tuwo toreduje barigu tubiji iaboe boe koia? Jesus akore ewadaru jipagi: Taerduwakare bapera atugo inoduji: Ure boe jamedu boe towyjewu boe paruto ure imedu towyje, ure aredu towyje, Akore: Kodire imedu umode tugera ra tuo piji, tuje piji, mugumode toreduje apo, icare ei pobedu emode nono tui mito tu je du kodiwore? Nowu inodytabo ekare pobe pugeje, mare ere mito tu je. Kode, imedu umodykare Paore mugudo puapowyge ewarigu pubiji. Icare Fariseudoge egore: Kode, kodiboe Moisés ure boedo bapera maku barigudurewy aredu ai, barigudumodedu otodai? Jesus akore ei: Mare paga karega, ewabo pegarewy koiare Moisés rore oino. Mare boe paru keje, ukare ino. Boe jokodu jire imode inodu awadydo tai: cewy ure tuwire ewariguwyge, ei tugoge pemegado du rekodaji, tumuguwo iarodo apo pugejewyge eiamedu boe, ero pega nure. Nowu ure jorduwadowyge egore ji: Oinono umode imeduji, areduji ma, kode, inodykeje, pemegamode emugukawo puapo. Icare Jesus akore: Boe eiamedu karega emode awy bakaru kodiboe pawyje, mare makudure aiwyge tu rugadu. Mare paga karega, iage eroiwakare tuwirewo turedu koia, iagere ino mare ia etumedage eigoia, iagerema, ere tudo oinono taidu koia, Pao o boe pemegarewy koia. Roiware tuwo pawyjewyge emode pawyje.















Jesus mare boe etore kugure. Boe ere ia boe etore kugure ecedo ae uwo tugera bu ewygeje, okwamagudywo eparu tabo, mare ure jorduwadowyge ere erodo boku ji. Icare Jesus akore ei: Boro! Ekugure etudo itae, tagaba erodo boku ii, mare paga karega, Pao o boe pemegarewy jetumode tu ure tudo nono awyge kugure ereorewyge ebo tu je. Du kejere ure tugera bu ewygeje. Du keje uture nowy piji.
Iparedu oroe kurirewy. Ia boe kajeje, ia iparedu ure tuburedo Jesusji, unoragodure ji, akore: Ikimejera, kakoduwu boe pemegarewy jiba ikodumode, ikodywo baruto? Jesus akore ji: Kodiba anorare ii boe pemegarewy bogai? Paore pemegare tu je. Akaidumode akodywo baruto dykeje arodo nono Pao Aroe Eimejera ui boe eroiagudu reore. Akore: Inoba? Kakoduwuba? Jesus akore: Amodykare boe ewido, akera keadu kaba, akiwogu kaba, akaba boe ewadaraodo. Ameartorudo aoji, aceji, ameardu kurimode amedagei areore. Icare nowy iparedu akore: Irore ino nowy jamedu boeji jii je. Kaboba okwa kimore inai? Jesus akore: Akaidumode apemega remawuwo dykeje, toro, akirodo akoroe jamedu boe tabo, maku marenarue etai, nowy inodu koia boe pemegarewy kurirewy mugumode atogi baru tada. Du kejere, mato itabo! +Tumeardui nowy inodu jitu keje, nowy iparedu uture tugiarigody kuricigo tabo, mare paga karega, oroe kuricigore kodi. Nowu inodykeje, Jesus akore nowy ture jorduwadowygei: Boe jokodu jire inagomode oino tai: Raka remawunure ia oroe kurirewy uwo turemo baruto. Inagomode tai pugeje: ure turugadu ia camelo tuwo tuie bu meriricira pororogu kajeje, mare ia oroe kurirewy rema uwo turemo baruto dure, ema karega. Awu bakaru keje, nowy ure jorduwadowyge erore toku, epagudugodure, dytabore enoragodure: Kode, ioguduba umode cinorudo? Jesus aiwore ei tu je, akore: Nowu inodu ime eroiwamodykare ji; mare Paorema ia roiwamodykare jiboe bokwa. Du kejere Pedro akore: U! Kode, cere cegera ra boe jamedu boe piji. Kaboba morimode ema cenai? Jesus akore: Boe jokodu jire imode awadydo tai: Ia kodiwu maiwu pemegarewy keje, Imedu Onaregedu umode tumugudo tumuga pemegarewy keje, dykeje, tagire tagodure itabodu, tamode tamugudo ikera pudogidure pobe taci ikera awubowutowu boe emuga keje, tawo tagogado ure nono ikera pudogidure ikerako umode pobe turegodajiwu reorewy Israeldoge etuwobei. Cewu tumeardu kuri koia iiwyge emode tugera ra tumanamage, tuwiemage, tuo, tuje, tore, epiji, tuwai pijiwyge, duwyge nowy inodu makudumode etai pugeje du makaguragamode, eemode jii je jamedu. Boetojiwu makaguragarewyge ekodumode boi; boiwu makaguragarewyge ekodumode boetoji.
20. Pao Aroe Eimejera ui boe emaragodae moridodu. Jesus akore pugeje: Pao o boe pemegarewy ure nono ia boe etuo utui barogwa kodody tabo, tuiordywo iaboei ma, tumagowo ei etuwo to boepa kae du reore. Akore tumodyie morido diieroji mito tu tu meriji, ure etudo to boepato. Meri akurui gu baruto dykeje, uture pugeje, dytabore jordure iaboe eedui ba oiagi paga tu je duji. Akore ei: Tadydo ino boepato jamedu, imode mori pemegado tagai. Eture rugadu. Meri jetui baru oia keje dykeje, uture pugeje. Meri jogody tabo pugeje, rore nono turomagai iagei du reore. Boekarema, meri rekodugody tabo, jordure iagei ba oiagi pugeje, unoragodure ei: Kodiba taedu pagare jii meriji taro kai ia taroji dytabo? Egore: Mare paga karega, boe emagokare cei kodi. Kodi icare akore ei: Tadydo ino boepato jamedu. Icai meri buture dykeje, cewy ore boepa cewy akore ture jetu boepa jiwuji: Amagodo maragodurewyge ewogai, awo mori maku etai, paru bu kodure boiwyge ewygeje jii boetojiwyge etae. Cewu meri butu kejewyge etaregodure; eiamedu boe enore diiero mito tu tu pureore. Aregodure cewy boetojiwyge etae dykeje, emeardaere mori kurimodyie pudaiduji. Mare eno diierore mito tu tu pureore jamedu. Makudui etai dykeje, emago pegare nowy ore boepacewuji tagoi: Boigoduwyge emaragodae rogu biegare tu je, macare enore nono pago reore; pagire pabewure pai meriji boe eruji jii je! Du kodi icare eimejera makore ia ei: Imeduia, ikarega ure aekuri pagado. Imagokare imodyie morido diiero mito tu tu je duji? Makudure akaiwu, toro tabo. Imire itaidure iwo kodure boigoduwu odo nono ako reore, kode, iromodykare nono itaidu reore inoroeji? Kode, akaiwomode ii aeku pegarewy tabo ipemega bogai? Nowu inodu reore, kodure boiwyge boetojiwygemode emage, boetojiwyge boiwygemode emage. Pao makore bogaiwyge emagaguragare, mare ure tugeragu jiwyge enowarore tu je.
Jesus makoi tuwiji, tujewoduji, metuia bokware pugejedu. Erudunure Jerusalém kae du tonajire icare Jesus ure tugeragu ture jorduwadowygei paci woje pudabo, akore ei: Icare parudunure Jerusalém kae. Nono Imedu Onaregedu makudumode baire eimejerage etai, escribadoge etai, emode boedo bito. Emode maku ao pegokarewyge etai ewadaru keadu pegawo ji, ewo pogurudo, ewo barigodydo, ewo redugodydo pudui, ewo boe to ji, ewo bu i padui pugajejedykeje. Mare meri pobe ma jewu metuia bokware dykeje, jewodumode.
Zebedeu ore. Nowu inodykeje, Zebedeu ore etuje ure tuburedo tu tore ebo, ure tubujodo tuku Jesus jokorai togwamagudywo ji. Icare Jesus unoragdure ji: Kaba jiba akaidure? Du tabore nowy aredu akore. - Awo awy itore ei pobedu edo tumugudo ako boe pemegarewy keje akabo: ia mugudo akana pemegarewy jaogwai, ia mugudo akana koborewy jaogwai. Jesus akore ji: Taerduwakare kaboba bogaiba tagogwamagudure. Tagudumode ikudumode ce calice to boece? Egore: U! Akore: Boe jokodu, tagudumode ino calice to rugadu. Mare tamugui ikana pemegarewy jaogwai, iarema ikana koborewy jaogwai, nowy inodu imi karega; nowy boe emugare tu Ioga ure jeonaiagu jiwyge ewogai. Ia ure jorduwadowyge ei ikera pudogidure emeardure nowy inodu jamedu boeji, dukoia ekorigodure nowy tumedage ei pobeduji. Mare Jesus makore eiamedu bogai, akore ei: Taerduware awy moto kejewu brae eimejerage emugui tudugarege ewygejeduji, kurirewyge ei tumugudo ewygeje turo rakarewy tabo duji. Mare tagaba oino pudada. Mare paci oino: cewy aidure tuwo tugurido, u rumode boe etugaredo pudumi. Aidure tuwo boetojiwudo pudumi tadodawu, umode tadugaregedo pudumi. Oinore Imedu Onaregedu rore: aregodure, mare tudugaregewo boece karega, mare boe etugarewo pudumi. Jamedu tuwo tumagu tuwo makarewyge einorudo.
Jesus ui ia joku bukwarewy ime ei pobedu pemegagodu. Jesus unure tudawyje ia bakurirewy iei Jericó cedypiji, du tonajire icare ia boe makarewyge ekodure apo. Du tabore ia joku bokwarewyge ere pobe tu tumugui awara okwai, tumeardui Jesus kodui nono dykeje, ekudugodure, egore: Cegimejera, Davi onaregedu, akogudydo cedabo! Mare nowy boe makarewyge emago okorire ei emago kaiagu. Du tabore icare ere tugudu raka remawudo: Cegimejera, Davi Onaregedu, akogudydo cedabo! Icare Jesu ure tuwuredo, makore etae, unoragodure ei, akore: Kaboba tagaidure irowo ji tagai? Egore: Cegimejera, ceeku uwo tuiado du bogai. Icare Jesus okudure ebo, ure tugera jetudo eeku kajeje. Du inodu tonaji kuri je, eeku ure tuiado poku, dykejere ekodure apo.

21. Jesus ui turemo Jerusalém bakurirewy todu. Jesus ure tuburedo Jerusalemji nowy ture jorduwadowyge ebo. Icai taregodui babuturogu iei Betfajé mugui Oliveira kejewu aoporu puredu tu je du kae dykeje, Jesus makore ia ture jorduwadoge ei pobe tu je duji, akore ei: Tadydo bakurirewy rogu mugui tu padogi du kae. Nono taerdumode ia jumento rogu okwa iku kogui tu nono duji, onaregedurogu rakojere tu apo. Okwa iku kiwyje, mato ebo itae. Iaboe emagomode tai dykeje, tamagodo ei: Cegimejera aidure ei jao; raimodykare umode emagu tu tuibagi pugeje. Oino dytabore boe kodure profeta bataru reore: "Tamagomode Sião tadawu areduji: Ica, icare akimejera aregodumode akae tubemega tabo, tumugui ia jumento rogu, jumenta onaregedykeje dytabo” (Zaq 9,9). Cewu Jesus ure jorduwadowyge eture, erore nono ui turoiagudu reore rugadu. Etaregodure jumenta apo, onaregedu rogu apo, ere tugudae bu bukeje, ere Jesus udo tumugudo keje. Du kodi icare makarewy boe ere tugudae baado awaraji otodai, ere ipo, iwara, itura boe kado, ere roto ja ja awaraji jamedu. Cewu boe makarewyge ekodure otodaiwyge, ekodure rekodajiwyge enoiogwarire, egore: Hosanado Davi Onaregeduji, cewy akaru meririrewy aregodui Pao ie tabodu, paegarewo ji toro baruto. Jesus ui turemo Jerusalém to dykeje, nowy bakurirewy tadawyge erore toku, ekodo jice, ekodo woje, tunora tabo pui: Kakoduwubao? Makarewyge egore: Jesus reno! Galiléia kejewu bakurirewy rogu iei Nazaré cedypijiwu profeta reno.
Jesus ui ure akirodo Pao uwai tadawyge ewarigu baawadu kaedu. Jesus ure turemo Pao uwai kurirewyto, dykejere jeture pa! boe eroi akiró tabo puai Pao uwai tada duji. Kodi icare ure ewarigu baawadu kae; kodi icare ure nowy roinowyge emuga ira boe butudo. Akore ei: Bapera atugo batarure oino tabaru tabodu: “Iwaire boe enogwamagudu epa rema, dure icare tare arodurewyge, okwarigudurewyge eiarido ema“ (Jer 7,11). Du keje icare, joku bokwarewyge, pogora meiorewyge etaregodure ae, ure epemegago. Du tabore icare baire eimejerage, escribadoge, ekorigody kuricigore, taiwoi nowy ro pemegarewy kurirewy boeji, tumeardui boe etore enoiogwarii Pao uwai tada eegoi: “Paegarewo Davi Onaregeduji” inoduji dytabo. Icare egore Jesusji: Ameardure egoinoduji? Jesus akore: U! Imeardu pemegare. Tamago tamagokare bapera atugo akoi: “Nege kugure, boe etore kugure eedui tujemage etodojiwyge eiabijiwyge eigoiare ere akurido” (Sl 8,3) inodu jituji? Nowu inodu kjere icare uture epiji, uture bakurirewy piji, turagojewo ia bakurirewy rogu iei Betânia cedykeje.
Jesus jordui ia figueira i jidu. Barogwato, meri togi, tui tugirimi bakurirewyto pugeje dykeje, Jesus uke boire ji. Tuiordui ia figueira iji awara okwai dykeje, ure tuburedo ji, mare jordukare tuduji: aru rugadure ure tu je. Du kodi icare akore nowy figueira iji: Atudumodykare jii rugadu. Kuri je, nowy figueira i bire. Tuiordui nowy inodu jitu keje, ure jorduwadowyge epagudugodure, egore: U! Icare awy figueira bire taci je! Icare Jesus akore: Boe jokodu jire imode awadydo tai: Tameartoru remawumode ma, taromodykare awy inoduji tu je, mare jamedu tagagomode awy torirairewyji: akorodo oino toro pobo maerewyto, dykejere nowy inodu umode ino rugadu. Tagogwamagudumode dykeje, tagogwamagudure bogaiboe jamedu boe makudumode tagai.
Jesus ro raka. Jesus uture jice Pao uwai kae pugeje. Tui boe eerduwado nowy Pao uwai tada du tonaji, baire eimejerage, boe kuridoge, codydoge, ere tuburedo ji, egore ji: 
Kakoduboe koiaba ure arodo ino? Ioguduba koiaba ure aroiagu ino? Jesus akore ei: Inorawo tai jamedu ka: Tamode tagogiegi ji ma, dykejere imode tawie kakoduboe koiaba ure irojino. Tamagodo ii: Kaba ro raka koiaba João Batista ure boe etaopegodo? Pao Aroe Eimejera ro raka koia kana? Iarema ime ero raka koia na? Du kejere ere tumeardae kado kado boeji, egore: Pamagomode Pao Aroe Eimejera ro raka koiaie, ino ma, akomode: Kode kodiba tameartorukare ji? Pagagomode ime eigoiaie, ino ma, pabagudumode boe makarewygece, mare paga karega, boe eiamedu boere emeartorure profetaie ure Joãoce duji. Du icare egore Jesusji: Ceerduwakare! Icare Jesus akore: Kode, imi jamedu imodykare tawie kaba koiaba ure irodo inoduji jamedu.
Boe etore ei pobedu. Du kodi icare Jesus akore ei pugeje: Inoba tameardaemode? Ia imedu orere pobe. Tumagoi boetojiwu ae dytabo, akore ji: Imedu, toro, amaragodywo ino boepa tada awuji. Du tabore cewy onaregedu akore ji: Boro. Itaiduka. Mare kuri je inodu korire ji, kodi icare uture rugadu, tumaragodywo tuo boepa tada. Du tabore icare cewy ipare etuo makore ia tonaregedu ae, akore ji nono tago magai ia jitu reore. Icare nowy onaregedu rekodajiwu akore: U, ioga. Mare utukare rugadu. Kakoduwu ia emageba rore nono tuo aidu reore?. Egore: Boetojiwu. Icare Jesus akore ei: Boe remawu jire inagomode oino tai: Ropegarewyge, ropegarewy areme etaregodumode baruto tagoda piji. Paga karega, João aregodure tagae awara jetororewy tabo, mare tameartorukare ji. Mare ro pegarewyge, ropegarewy areme emeartorure ji. Tagi taerdure inoduji, mare takare tabemegado tameartoruwo ji.
,,Boepa tadawu ime pegarewyge. Jesus akore ei pugeje: Tawiapagado ia bakaruji pugeje ka: ia boe etuo ure ia boepa bu, ure tori aiado tabo, ure ia pobo aia mugudo tada, ure ia bairairewy towyje keje. Tui maku ia jetumode jiwyge etai, dykejere, uture nowy moto piji. Icai boe aregodui boewo tugeragu nowy boepa tadaboe jitu dykeje, ure ia tudugarege etudo toro nowy jeture boepa jiwyge etae, ewo tugeragu nowy boepa tadaboeji. Mare nowy jeture nowy boepa jiwyge, ere tubodo nowy utugarege ebo, ere boe to iato, ere ia bito, iage ere tori to ei. Boekare, ure iage emagodo toro cewyge ekori pugeje. Erore nono turo magai cewuiage ei du reore jamedu. Icarema, tonaregedu remawure icare ure utudo toro pugeje, tagoi: Awu itonaregedu jire eromodykare ia turo. Mare nowy jeture nowy boepa jiwyge, tuiordui onaregedu jitu keje, egore pui: Ica, awy aire uo oe makudumode ai; pawo bito, pagiwo pagoere nowy oemode emaboece. Icare ere tubodo apo, ere tawyje boepa piji, icare ere bito. Kode, nowy ore nowy boepa cewu, ui tugirimi dykeje, inoba romode nowy jeture nowy boepa jiwygei? Egore: Umode nowy meridoge Aroe pegarewyge ewidodydo togudu bokwa tabo, dykeje umode iage eto ji pugeje, duwyge emode nowy boepa tadaboe makai boe aregodui pudae dykeje. Icare Jesus akore ei: Tamagokare bapera atugo akoi: “Ure bai mugudo tori tabowyge ere pijidowu tori icare ema remawure ema pugeje. Pagimejera maragodae rema du jire paebogodure ji”? Du kodire imagomode oino tai: boe pemegarewy baru tadawu arudydodymode tabiji, makudumode iaboe etai, nowyge eigoiare emode kurodureboe tawyje piji pugeje du koia. Buture awy tori kejewu romode ja... rito nowy ri buture kejewu begugwamode ri kuda. Baire eimejerage, fariseudoge emeardure nowy inoduji, ere boe pawyje pudui raboduie Jesus akoinoduji. Eemarure tuwo tugeragu ji, mare epagudure boece, emeardure profetaie ema kodi.

22. Boe ekera makudui puaidu kodiwu boe enogwage. Jesus makore boei pugeje ia bakaru tabo pugeje, akore: Boe pemegarewy kejeboe ure nono ia brae eimejera awy moto kejewu ui tonaregedu uwiredo du reore. Du makore tudugaregei emagowo ture bakarudo jiwyge ewogai. Mare etaidukare tudywo bataru jipagi. Du kejere, ure iage etudo pugeje, tagoi ei oino dytabo: Tamagodo ire bakarudo jiwygei: inagu tapiradoge, inagu jugorewyge ewararu kuricigoi dure ire ewido. Boe jamedu boere turugadu, mato peta kae. Mare boekare, ekare tuwiapagado nowy akoinoduji. Iage eture to boepato, iage eture ia turo kae. Iage ere tubodo nowy utugarege ebo, emago pegare ei, etokire ei, ere ewido. Nowu brae eimejera, tumeardui nowy inodu jitu keje, korigody kuricigore, ure to tugobaigarege etudo toro ewo cewy pegarewyge ewido, ewo joru tugu nowy eno bakurirewyto. Du kejere makore nowy tudugaregei, akore: Petare turugadu, mare ire bakarudo jiwyge ekare turugadu ji. Tadydo awara padui pugajejedu boe kae, bakarudo tu tu taerdumode jiwyge eiameduji etuwo mato peta kae. Ere taodo toro awara boeji, ere tuiordure jiwyge eiamedu boe ere tudo pui, pegarewyge, pemegarewyge. Du kodi icare boe enogwagemode tadawu bai kurirewy okorobadure bakarudodure jiwyge ebo. Nowu brae eimejera ure turemo tuiordywo ei. Du tabore icare jordure ia imedu ukai tugudae pemegarewy tugu pudui duji. Icare unoragodure ji: Imedu, kodiba are aremo woe akadui peta kejewu akudae tugu ai dytabo? Boekare, nowy imedu akokare ia tago. Icare nowy brae eimejera makore tudugaregei, akore ei: Tageragu ji, buregogudo, ieragogudo, barigu toro baawadu kae, boecorewyto, nono boe eto akomode do do do do do pui nono. Mare paga karega, bakarudodure jiwyge emagaguragare, mare tawyjedure epijiwyge enowarore tu je.
Boe enoroe mori makudui César aidu. Du kejere icare fariseudoge ere tudo pui emagore pui inoba turomode tuwo tugeragu Jesusji jepaga inoduji ia bataru boe keje. Du kejere icare ere ture jorduwadowyge etudo toro, Herodes jaogwaiwyge ebo, enorawo Jesusji, emagowo ji: Cegimejera, ceerduware akie amagore boe rikirewyji, akie are boe eerduwado Pao aewu awaraji boe jokodu, boe remawu tabo, apagudu kai boece dytabo. Mare paga karega, akaiwokare boe eeji du kodi. Kode, amagodo cei ka: Inoba ure aegai: umode turugadu boewo toroe mori maku César ai, iarema umodykare turugadu? Icare Jesus, tui emeardae pawyje dykeje, akore: Kodiba tagago kogadodure ii, ro biadodurewyge? Iordydo tare maku maku César aiwu meririji ka! Icare ere iado mito tu je ai. Icare Jesus unorare ei: Ioguduba padure awy meriri keje, awy tuwadaru tabo? Egore: César reno! Du kodi icare Jesus akore ei: Kode, César jeonare jiboe maku César ai. Pao jeonare jiboe maku Pao ai jamedu. Eebogodure nowy akoinoduji, ekare tagokogado ji pugeje, eture piji.
Boe enorai Jesusji boe eewodu jiboe jitu. Nowu meri mitoduji, saduceudoge, duwygere egore boe eewodumodukae, enoragodure Jesusji. Egore: Cegimejera, Moisés akore: “Ia imedu bimode tore bokwa tabo dykeje, oreduje mugumode uwie apo, oinodytabo oremode” (Deut 25,5). Aro! Umanamagere ikera awubodure pobe taci ikera awubowutodu reore. Boetojiwu uwiredodure, icarema bokware. Mare ore bokware, ure toreduje muguiagu tuwie apo. Rekodajiwu ure ino jamedu; ia rekodajiwu ure ino pugeje jamedu. Oinore ure ino jii eiamedu boeji. Du kejere icare cewy aredu bokware jamedu. Ica, eewodykeje, kakoduwuba oredujemode cewy aredu? Mare paga karega, eiamedu mugure apo. Jesus akore ei: Tawogware boeto, takare bapera atugo pawyje. Takare Pao ro raka pawyje jamedu. Ica: Boe eewodykeje, ime etuwiremoduka, areme etugogemodykare jamedu, mare erumode nono Pao o tupadoge pemegarewygere baru tada. Kode, nowy boe eewodumodedu, tamagokare bapera atugoji: 32”Abração aiwu Aroe Eimejeranure imi, Isaac aiwu Aroe Eimejeranure imi, Jacó aiwu Aroe Eimejeranure imi” (Ex 3,6)? Aró, kode, birewyge etaiwu Aroe Eimejera karega, mare jerewyge etaiwu Aroe Eimejeranure ema. Tumeardui awy bataru jitu keje, boe eebogody kuricigore.
Boe eroiagudu ema remawu. Fariseudog ei boe pa Jesus ui saduceudoge ekeru kadody jitu keje, ere tudo pui. Du kejere ia emage ia jorduwarewy unoragodure Jesusji toebato dytabo ji, akore: Cegimejera, Kakoduwu Pao o boe eroiagudu ema remawu rema? Jesus akore: Ameardu kurido Pao Aroe Eimejeraji awabo jamedytabo, akaroe jamedytabo, ameardae jamedytabo” (Deut 6,5). Awure Pao o boe eroiagudu ema remawu boetojiwu rema. Rekodajiwu ure nono boetojiwu reore: “Ameardu kurimode ameduiaji nono ameardu kuri magai ai du reore” (Lev 19,18). Awu Pao batarui pobe oinodu boe eroiagudu jamedu boe ure to pui nono.
Jesus unorai boei Messias jiboe jitu. Fariseudoge ere tudo pui. Du kejere icare Jesus unoragodure ei, akore ei: Inoba tameardaere Messiasji? Ioguduba onaregeduba? Egore: Davi Onaregedu. Jesus makore pugeje, akore: Kode, kodiba Davi, tumagoi Aroe Pemegarewy koia, akore: 44”Pagimejera akore ikimejeraji: Amugudo ikana pemegerewy jaogwai jii, ii onare aiwyge ewu awure kuda du kae” (Sl 109,1)? Kode, Davi akore tugimejeraie, kode, kodiba icare onaregedumode ema? Ia emagokare ia pubiji ia pubiji. Nowu inodypiji pugejere icare ekidakare tumagowo ji pugeje.

23. Jesus okituwai fariseudogei, escribadogei. Jesus ure turodo pai nowy boe makarewyge mare nowy ture jorduwadowyge ewygeje, dykejere akore: Escribadoge, fariseudoge ere tumugudo Moisés muga keje tuwo boe eroiagudu kogado du bogai. Tarodo nono ewadaru jamedu reore; mare taro kaba nono ero magadu reore; mare paga karega, emagore mare erokare ino. Ere boe motudurewy udo turugadu tuwo bu ime eporu keje, mare emagerema etaidukare tuwo tugera amagadydo nowy motudureboeji. Ere turodo tagodo boe eerdywo du bogai, ere aroia arudugodurewy kuru kururewy bu tuwygeje ia raire, ia boa kurire tugajeje. Etaidure boe emuga boetojiwuji boe enogwage keje, Sinagoga keje jamedu. Etaidure boewo tugurido pudui ba oiagi. Etaidure boe egowo tugimejeraie ure pudumi. Mare tagi, tagaba boe egodo tugimejeraie ure tagi; mare paga karega, tagimejerare mito tu je; tamanamage, tawiemagenure puje. Tagaba taomagedo iaboece iaboece woe moto keje, mare paga karega, taore mito tu je: cewy mugure baru tadawu. Jamedu, tagaba boe egodo tugimejeraie ure tagi, mare paga karega, tagimejerare mito tu je, dure Cristo rema. Cewu kurire tadodawu, romode duku tumedage ekuda. Cewu ure tuwiegatoridowu, kurimode tumedage ekori. Escribadoge, fariseudoge, ro biadodurewyge, tajeba pado tadogi. Tare baru tadawu boe pemegarewy baiporo mi ime etai, tagi rugadure tamodykare taremo to. Escribadoge, fariseudoge, ro biadodurewyge, tajeba pado tadogi. Tagire tare ukoge okware pijiwyge enoroe akedydo, tai tagogwa kuridody raicigodo taiaki dytabo, kodire awy taro mori pega kuricigomode tagai. Escribadoge, fariseudoge, ro biadodurewyge, tajeba pado tadogi. Tare tagaiwodo motoji, pobo maerewyji, tawo ia boe etaru tagai du bogai, dykejere tare jeonare joru jiwudo ema pobe tagori. Joku bokwarewyge etododaiwyge, tajeba pado tadogi. Tagagore: Iaboe emode togwa tugu Pao uwai ie tabo ma, nowy inodu boe karega, mare umode togwatugu Pao uwai tadaboe tabo ma, nowy akoinowu romode ino rugadu. Matadure turo towyge, joku bokwarewyge! Kode, kakoduwuba ema remawu: meriri ekurewyna? iarema Pao uwai, koiare ure meriri ekurewy motudydo pudui du rema? Tagagore jamedu: Iaboe emode togwatugu altar ie tabo, nowy inodu boe karega, mare iaboe emode togwatugu ia mori padui keje dytabo ma, romode ino rugadu. Joku bokwarewyge! Kode, kakoduwuba emaremawu rema: boei mori makudu na? iarema altar koiare ure mori motudydo pudui du rema? Cewu ure togwatugu altar ie tabowu, jamedu unure togwatugu padure bukajejeboe jamedu boe tabo jamedu. Cewu ure togwatugu Pao uwai ie tabowu, unure togwatugu nowy mugure tadaboe ie tabo jamedu. Cewu ure togwatugu baru towu, unure togwatugu Pao muga kae, mugure kejeboeji jamedu. Escribadoge, fariseudoge, ro biadodurewyge, tajeba pado tadogi. Tanure tawiapagado barigodurewy bakaruji, mare tanure bakaru kurirewy barigudydo pudui du jire taroino. Boe jetororewy, boe enogudurewy, boe eroi tuwadaru jitudu, oinore taromode boetoji, mare takai nowy ia barigudydo pudui dytabo. Kodure joku bokwarewyge etododaiwyge, tare migimigidoge ewarigu tagogwa piji, icarema tawo camelo remo rabodu. Escribadoge, fariseudoge, ro biadodurewyge, tajeba pado tadogi. Tare ariarogu uporu kabi, tare prato uporu kabi, tagirema tagogorobadure tagiwogae tabo, tagarodudae tabo, tagogwarigodae tabo. Fariseu joku bokwarewy, aria, prato oto kabi boetoji dywo uporu kabidure jamedu. Escribadoge, fariseudoge, ro biadodurewyge, tajeba padure tadogi. Tare nono bireboe eiaro uporu kigadu reore. Uporu moture mare toro tada korobadure boe era tabo, boe ewi tabo, boe padui pumekejedu boe tabo. Oinore tare jamedu. Tabemegarewy padure tu tawiri uporu keje boe eegai mare tadoda tagogorobadure tai boe pagadodydo tagi dytabo, tabegarewy tabo. Escribadoge, fariseudoge, ro biadodurewyge, tajeba padure tadogi. Tare profetadoge eiari to, tare jetororewyge eiaro motudo. Tagagore: Paeia tu paomage etonaji, pamodykare pagera rorogodydo profetadoge eku tabo nono ereore. Nowu inodytabo tanure tagogiegi tai tagaobiji tagagoi nowy ure biodo profetadoge eiwyge etoreie ure tagiduji. Kode, tagogorawo taomage ero reore dytabo. Okorirewy awague etore. Inoba taromode tawo taginorudo joru piji? Tagado, imode profetadoge, jorduarewyge etarego tawogai. Tamode ewido. Tamode iage ewu i keje, tamode boe to iagei tago sinagoga keje. Tabadumode ewygeje jice woje jice woje bakurirewy boe kao. Kodire bitodure paga tu jewu boe eku butumode tawygeje, paru padure Abel ku keje jii Barakia onaregedu iei Zacaria cedu kae, cewy tare bito Pao uwai, altar enoiei. Boe jokodu jire inagomode oino tai: nowy boe pegarewy jamedu boe aregodumode awy boe etuwoboe oinowuto.
Jesus meardu kurii Jerusalém jitu. Du kejere Jesus akore: Jerusalém tadawyge, Jerusalém tadawyge! Tagire tare profetadoge ewido, tagimogudure tori tabo cewy rojaidodure tagaewygei. Itaidu maeia iwo tado pui itabo, nono kogariga magai tore kugure eto pui cigody kuda du reore, mare tagaidukare. Kode, ica, taeda bioromode tawogai. Mare paga karega, taerdumodykare ii pugeje jii tamagoi ii: Aregodure Pao ie tabowu akaru pemegawo! oino du kae.

24. Jesus makoi boe pegamodyie Pao uwai jitu duji. Jesus ure tuiebu Pao uwai piji, dykejere icare ure jorduwadowyge ere tuburedo ji, ere jordydo cewy bai kurirewyge emoduji. Mare Jesus akore ei: Taerdure awy baikurirewygei. Boe jokodu jire inagomode oino tai: woe awy tori padumodykare puaogeje; boe jamedu boe pegadodumode. 
Boe ekori, boe etonai puidu. Du kejere kodure jii tui tumugudo ia torekodu iei Oliveira cedu aogeje du kae; nowy ure jorduwadowyge ekodure ae, ere tuburedo ji, icai tuiedui tuginoigody apo dykeje, enoragodure ji, egore ji: Inoba boemodedykejeba awy inodu umode tudowyje? Inoba boemode ai akirimi dykeje, boe akedykeje? Du kejere Jesus akore: Taerdydo. Tagaba boedo taekuri pagado. Makarewyge etaregodumode tagoi: “Imire Cristore imi”, oino dytabo, dytabore emode makarewyge eekuri pagado. Tameardumode boe erugodui puiduji. Tameardu awadydo tai, nowy inodu ukawo tabagudydo. Mare oto padumodykare roga. Boe eeda, moto padui boe ebodu, onagodumode pui, rugodumode puidu umode towadydo. Nowu inodu tonaji, boe eke boimode boei, jorubo pegarewy umode jamedu, boe pega kuricigomode makaguragarewy boe eeda joki. Nowu inodu jamedu boe, boe ekori paru reno. Icare tamagudumode boe pegarewy jamedu kai, tawidodumode, kodu kagirire iiwyge ekodu kagirimode tai ikie koia, moto jamedu boe joki. Makarewyge ewudumode, emode pu butudo, ekodu kagirimode pui jamedu. Emode profetadogedo pudumi paga tu je, dytabo emode makaguragarewyge eekuri pagado. Boe pegarewy umode taredo tao kae, du koia makarewyge enogudu eiagudu biegamode tu je. Mare nowy inodytabo, cewy ure tudo tuku pudui jii oto kaewyge emode cinorudo. Ica, Pao o boe pemegarewy jiwu bakaru maiwu kuodumode moto jamedu boe joki uwo turugadu boe jokoduie pudumidu reore boe eiamedu jekai. Nowu inodykeje, boe aregodumode todo pa kae.
Boe ekori kuricigorewy. Jesus akore pugeje: Taerdumode cewy profeta Daniel makore jiwu boe pegarewy ui tumugudo Pao uwai tada dykeje, makore awy bapera atugo jiwygere edo pawyje. Nowu inodykeje, mugure Judéia kejewyge eregodumode tori rairewyto. Jeture bairairewyge etao gejewyge, ekaba turawyje tuwaito ia toroe boe bogai. Rakojere toro boe tadawyge etu kaba bato tuwo tugeragu ia tugudae boeji. Cewu kuiarurewy areme, nowy ure tore enogwagiridowyge nowy kodiboe keje, marenarumode emage. Tamagodo tabaru keje, nowy inodu ukawo tudowyje butao kao, biaku kao, sabadore jiwu meriji ukawo jamedu. Mare paga karega, nowy kodiwu boe ecebae pegarewy kuricigomodedu boe eerdukare ji marigudu, boe etowyjedu paru piji jii oino. Boe eerdumodykare inoduji pugeje. Nowu inodu umodykare tudowyje kuri je ma, boe emodykare cinorudo, mare pemegarewyge eigoia, inodu umode tudowyje kuri je rugadu. Nowu kodiwu kodi iage egomode tai: Ema reo! Cristo reo! iarema: Ema rice! Ma, tameartoru kaba. Mare paga karega, ia boe pegarewyge emode Cristodo pudumi paga tu je, emode profetadoge pagawygedo pudumi, du, emode turo kurirewy towyje, tuwo makarewyge eekuri pagado, pemegarewyge jamedu, nowy inodu umode turugadu dykeje. Tameardu awadydo tai, inure tawie ji, umode tudowyjedu otodai. Kode, iaboe egomode: Mato! Rakojere woje boe matadu tada. Mare tagaba tagorodo oino. Iarema egomode: Rakojere jice tuwai keje. Mare tameartoru kaba. Mare paga karega, boe jeragudu magai meri rutu piji du urugu jomode boe jameduto jii meri butu kae, du reorere Imedu Onaregedu umode taregody tabo. Cewu iaboe bi padurewo keje poburewyge emode tudo pui.
Imedu Onaregedu aregodumodedu. - Kuri nowy boe ekori pegarewy akedumode dykeje, meri joku comode, ari urugudumodykare , kuiejedoge ewudumode baru piji, baru tadawu ro rakareboe ewudumode jamedu. Icare Imedu Onaregedu aregodumodedu kodiboe umode towadydo. Boe eiamedu boe emode tugera to tumororaji. Eerdumode baru pijiwu boetugu aogeje Imedu Onaregedu aregodui turugu kuricigorewy tabo, turo rakaguragarewy tabo duji. Umode to tupadoge etarego togwa akoi meriri iworewy jitu tabo. Emode Pao Aroe Eimejera oge pemegarewyge edo tudo pui baru paru jamedu boe piji.
Figueira i jiwu bakaru. - Tawo boe pa awy inoduji, tagado ji kae: Awu figueira itura ricodu magai taru aka tabodu, ure tado boe pa butao oto puredugoduie ure duji. Du reorere taerdumode nowy inodu jamedu boe jitu kejere, taerduwamode Imedu Onaregedu puredugoduie ure baiporo kae duji. Boe jokodu jire inagomode oino tai: Oinowu boe ewimodykare awy inodu koda piji. Baru, moto, akedumode, mare iwadarurema, okwamodykare .
Imedu Onaregedu aregodumode boe epagakai bogai dykeje. Jesus akore ei jamedu: Boe eerduwakare nowy inodu umode tudowyje kejeboeji. Baru tadawu tupadoge eerduwakare ji jamedu, mare tu Pao jorduware ji mito tu je. Nono cewy Noé rakoje kimo tabodu reore, du reorere Imedu Onaregedu aregodumodedu kodiboe umode. Cewu butao maemodedu otodai, brae enogwagere, ekudure, ere tugogedo, ere tuwiredo, jii Noé ui turemo ika kurirewyto du kae. Ime ekare pawyje jii nowy butao maerewy aregody kae, du koia ure eiamedu reko. Du reorere Imedu Onaregedu umode tugirimi kejewu kodiboe umode. Ia ime emode pobe boe tada ma, metuia rekodumode piji, metuia mugumode. Aremei pobedu tumaragodae kejedu, boe emode tugeragu iarodoji, iarodo pijidodumode. Tameardu awadydo tai, mare paga karega, taerduwakare inoba boemodedykejeba Tagimejera aregodumode. Taerduwado awy inoduji: Ia boe etuo jorduwamode ia iwogu kigodurewy aregodumodyie tuwai kae jiwu boecoji ma, oebatodumode tukawo udo tuwai rawyje. Kodire, tagi jamedu, tado tarugadu, mare paga karega, Imedu Onaregedu aregodumode tameardaekare jiwu kodiboe keje.
Boe etugare pegarewy mare ia pemegarewy. Jesus akore jamedu: Kode, kakoduwuba jetorogodumode tugumode turojiwu ia boe etugare, cewy tugimejerare jetudo ia tudugarege eidu tuwo enogwagedo togwagere tu tu jewo keje? Jiwo aidugirimode cewy boe etugare romode nono tugimejerai turoiagudu reore jii ui tugirimi du kae. Boe jokodu jire inagomode oino tai: umode rakojedo toroe pemegarewy jamedu boe keje. Mare ia utugare pegarewy akomode tudada: 49”Ikimejera aregodumodykare kuri je” dytabore umode boe to tumedagei, okwagemode, kudumode ure kuru tugu jetu puduiwyge ebo ma, nowu utugare eimejera aregodumode upagakare tuwogai jiwu meriji jepadumode taci je. Icare umode kado dogo dogo je, umode jebato ro biadodurewyge ereore. Nono oragudureboemode, o akore do do do do do puiboe umode nono.
25. Nogware kugure ei pagera pudogiduredu. - Kode, baru tadawu boe pemegarewy umode nono nogware kugure ei ikera pudogidu reore, duwyge eridui mugumode tumedago apowu togi jorugu tabo du reore. Ure ikera awubodu reorewyge ekera kiarire, ikera awubodu reorewyge emedure tudada. Tui tugeragu jorugu ja jitu keje, nowy iera kiarirewyge ekare jorugu kaguru reko pudabo. Cewu ure todogido puduiwyge ere jorugu kaguru ja towyje jorugu kaguru tabo to joru ja bogai. Nowu eridure togiwu aregodukai kuri je du koiare, nore kori butu onare eiamedu jokuto, boekarema, enudure rugadu. Mare boeco oia keje emeardure iaboe enoiogwariji: Inoie cewy uwiremodewu koduie jeto, kode toro togi. Nowu nogware eiamedure ere tugera pemegado cewy to joruguji. Cewu iera kiarirewyge egore cewy meture tudadawygei, egore: Ia tago jorugu kaguru maku cenai, ceno jorugu bitugodu. Nowu meture tudadawyge egore: Boro! Umodykare turugadu cenai, tagai jamedu; kodire tadydo ure akirodo tabowyge etae tawo ia aru tagai. U! Kode, etui bogai dykejere uwiredodumodewu aregodure. Cewu ure tudo turugadowyge ere turemo apo petamodewo kae, baiporo mitodure eperagajeje. Gu rakatorure icare cewy iage etaregodure, egore: Cegimejera, cegimejera, baiporo jado cenai. Mare uwiredodurewy akore: Boe rugadu jire inagore oino tai: iorduwakare tai! Kode, tadugudo tai, taerduwakare kakoduwu merijiba, kakoduwu ia kodiboe jiba. 
Boe etugarege ei pobe ma jewu metuia bokwaredu. - Jamedu, Pao o boe pemegarewy ure nono ia imedu ui tuduiagu ia toro dyotodai, ure tudugarege eto pui, ure toroe maku etai. Ia mitodu ai ure diierodo ikera awubodure, ia ai ure udo pobe, ia ai ure udo mito, eerduwa reore. Du kejere icare uture. Icare nowy ore ikera awubodurewy ure akirodo kuri je, ure oroe oto tawyje gu todobiji ikera awubowuto pugeje. Du inodu reorere ore pobewu rore jamedu, ure ui pobedu oto tawyje gu iai pobe du kae pugeje. Mare cewy ore mito tu jewu uwaigodure mototo, ure cewy tugimejera o diiero biado mototo. Boe raicigore dykejere, cewy utugarege eimejera ure tugirimi, dykejere makore ei emaragodaemode du bogai. Cewu ore ikera awubodu reorewy ure tuburedo ji, ure jordydo ia ikera awubodu reorewy pugejewuji, akore: Ikimejera, ameartorure ii ikera awubodu reoreduji. Ica, ia ire ikeragu jiwu ikera awubodu reorewy pugejedu reo. Nowu imejera akore ji: Ema remawu itugare pemegarewynure aki, jetorogodurewynure aki. Aedorogodure nowy biegarewy inodytabo, kode imeartoru kurimode ai rugadu. Mato aegarewo akimejera apo. Du kejere, cewy ore pobe tu jewu ure tudaru gu ae, akore: Ikimejera, ameartorure ii pobe tu je duji. Ica, iage ei pobedu reo, dure ire itodydo gu pugeje. Imejera akore ji: Ema rugadu, itugare pemegarewy, jetororewy; aedorogodure nowy biega inodytabo. Imeartoru kurimode ai. Mato, aegarewo akimejera apo. Du inodu rekodaji, cewy ore mito tu jewu aregodure, akore: Ikimejera, iorduware apewuie rugadu duji, are akeragu boeji akai boe tugu dytabo, are akeragu boeji, akai a roto ja ja je dytabo. Kodire ipagudure, ire cewy are maku inaiwu rogu mito tu jedu ire biado mototo. Emareo, awure aenare ji. Imejera akore ji: Itugare pegarewy, iera kiarirewy, aerduware ie ikeragu boeji, ikare boe tuguwo keje, ie ikeragu boeji ikare boe a roto ja ja jewo keje duji. Aia rumode ino diiero jetu diiero jeta keje, duma, ii ikirimi dykeje, nowy ino diiero makudumode inai ia padumode tu keje dytabo. Du kejere icare akore ia tudugaregei: Awu o diiero aru piji, maku cewy ore ikera pudogiduredu reorewy ai. Mare paga karega, cewy ore makarewy, ia makudumode ai pugeje, nowy inodytabo, oroe kuricigomode. Mare cewy oroe bokwarewy, jamedu meardaere uie tu pudaboboe jitu arudumode piji jamedu. Awu itugare boe kimo jokodure jiwu, tamode barigu toro baawadu kae boecorewyto. Nono boe etoragudumode, boe eto akomode do do do do do pui nono.
Jesus aregodumode tuwo tugogado boe eiamedu boei. - Nowu du kodiwu keje, Imedu Onaregedu ui tugirimi tumedui turugu tada to tupadoge ebo dytabo dykeje, umode tumugudo tumuga pemegarewy keje, boe eimejerai pudumi dytabo. Moto padui boe ebodu jamedu boe emode tudo pui jokorai, umode boe etawyje pubiji nono cewy akure cabritodoge, akure ovelhadoge umagai etawyje pubiji du reore. Umode ovelhadoge enogwacedo tugana pemegerewy jaogwai, umode cabritodoge enogwacedo tugana koborewy jaogwai. Du kejere eimejera akomode oino okwacere tugana pemegarewy jaogwaiwygei: Mato, Ioga bataru pemegare jiwyge, taedywo boe pemegarewy jetu otorogare tawogai jii boe parui towyjedu kodiwu keje. Mare paga karega, ike boire ii, tare ikuno; pobo boire ii, tare ikudydo; awararere imi, tare tageragu ii. Iwiri kedore, tare aroia tugu ii: ikogodure, tare tagado tu tu iwogai; iragojere baicorewy tada, tadure iwogai jamedu. Du kodi icare, nowy pemegarewyge enoragodumode ji, egomode: Cegimejera, inoba boere dykejeba ceerdure ake boi aiduji, du kodi cere akogwagedo? Inoba boere dykejeba ceerdure pobo boi aiduji dykejeba cere akudydo? Inoba boere dykejeba ceerdure awararei akiduji, dykejere cere cegeragu ai? Kakoduwu kejeba ceerdure awiri kedoji dykeje cere aroia tugu ai? Inoba boere dykejeba ceerdure akogoduji, ceerdure amedui baicorewy tadaduji, dykejere cedure tu tu awogai? Icare eimejera akomode: Boe jokodu jire imode boe awadydo tagai: Taroi tu tu oino awy iwiemage biegarewyge kugurei dykeje, dure nono iie taroinodu kodiwore. Du keje umode tugirimi pai tugana koborewy jaogwaiwygei, akomode ei: Tagorodo oino ipiji, pegarewyge! Toro, joru akedu bokwarewy ure turugadu Aroe pegarewy mare metage ewogaiwuto. Mare paga karega, ike boire ii, takare inogwagedo, pobo boire ii, takare ikudydo. Awararere imi, takare tageragu ii; iwiri kedore, takare aroia tugu ii; ikogodure, imedure baicorewy tada, tagaiwokare tu tu iwogai. Awyge jamedu enoragodumode ji: Cegimejera, inoba boeredykejeba ceerdure ake boi ai duji, pobo boi ai duji, awararei aki duji, awiri kedoji, akogodui, amedui baicorewy tada duji, cedaokare ai, cewiapagakare ai? Eimejera akomode oino ei: Boe jokodu jire imode boe awadydo tai: Taro kadui ino awy iwiemage biegarewyge eidu jamedu reorere, ure nono ii taroino du kodiwore. Duwygere etumode mori pegarewy akedu bokwarewyto jamedu.
26. Judeudoge etaidui tuwo Jesus bitodu. Tui awy bakaru jamedu boe akedydo dykeje, Jesus akore ture jorduwadowygei: Taerduware merimode pobe tu je dykeje Pascoamode duji. Imedu Onaregedu makudumode tubadywo i padui pugajejedykeje. Baire eimejerage, boe codurewyge, ere tudo pui ekodure tumedage ekoriwu sacerdote iei Kaifás cedu uwai kae. Du kejere egore pui inoba turomode tuwo tugeragu Jesusji, je paga inoduji, du bogai, tuwo bito du bogai. Egore turo kaiagu ino jii petamodedu tonaji. Boe jokodukare kare boe ekorigodumodyie inodu koia du modyie .
Jesus rakojei ia bakurirewy rogu iei Betânia cedykejedu. Jesus rakojere Betânia keje, Simão, moci bare jiwu, uwai tada. Mugui ira keje du kaere ia aredu ure tuburedo ji ia meriri kuru okorobadui roreboe mori kuricigorewy tabo dytabo. Ure redo Jesus aoto. Icare ure jorduwadowyge, tuiordui inodu jitu keje, ekorigodure, egore: Kodiba ure barigudu pagado? Nowu roreboe makuduia umode tumori kurirewy tabo, dytabo ia umode nowy diiero maku marenarue etai. Jesus meardure egoino duji, akore ei: Kodiba tare awy aredu pogurudo? Turo pemegarewy jire roino ii. Marenaru reoreboe emode tagabo jii je, mare imi imodykare tagabo jii jokodu. Tui awy roreboe reko iiogidu ure nono tuie ure redo iiogi imedui iiaro tadadu kodiwore. Boe jokodu jire inagomode oino tai: Bakaru Pemegarewy kuodumode kejewu moto jamedu boe, awy roinodu kogadodumode boe ewiabutui keje dytabo.
Judas ui Jesus maku sacerdotedoge eimejerage etaidu. Du kodi icare ure jorduwadowyge iai mito tu jedu, uture sacerdotedoge eimejerage etae. Unoragodure ei: Kaba tamode makinai, imode maku tagai dykeje? Icare ere diierodo trinta ae. Nowu inodypiji, jemarure turoiwamode tuwo Jesus maku etai jiwu meri bogai.
Jesus ure Páscoa towyje. Judeudoge enogwagere okokare jiwu amirewy jiwu boetojiwu meriji, nowy ure jorduwadowyge ere tuburedo Jesusji, enoragodure ji: Kaiba akaidumode cewo pagogwagemode jiwu Páscoa pemegado? Jesus akore ei: Tadydo bakurirewyto, ia imedu uwai kae, tagagodo ji: Ure ceerduwadowu akore cemagoiagu ai: Boe puredugodynure ii, awai kejere imode Pascoado awy ire jorduwadowyge ebo. Nowu ure jorduwadowyge erore nono Jesus turoiagudu reore, ere tugera pemegado Pascoaji. Meri rekodytabore, Jesus aregodure, ure tumugudo ira keje togwagewo Pascoaji nowy ture jorduwadowyge ebo. Nowu togwage tonaji, akore: Boe jokodu jire inagomode oino tai: ia tagi tamode imagu. Tugiarigody tabore icare enoragodure ji: Imi kana, cegimejera? Du akore: Cewu ure tugera tugu pratoto itabowu, duwu koiare umode imagu. Imedu Onaregedu utumode, bapera atugoi pudui du reore. Mare nowy ure Imedu Onaregedu makuwu imedu jiwomode. Ema remawure nowy imedu butumodykare du rema. Judas, koiare umode makuwu, makogodure jamedu, unorare ji: Cegimejera, imi kana? Jesus akore ji: U! Aki rugadu.
Jesus ure tumagu boe ewygeje. Nowu togwage inodu tonaji, Jesus ure tugeragu amirewyji, ure kado dogo dogo je, ure maku nowy ture jorduwadowyge etai, tagoi oino dytabo: Emareo, kowyje, ikodu reo. Du keje ure tugeragu parera kuru jaji, rore oino tu baruto Tuo ae, ure nowy parera kuru maku ture jorduwadowyge etai, tagoi oino dytabo: Ca, tagu ce, taiamedytabo: iku reo, bakaru maiwu jiwu iku reo; redodumode tuwo makarewyge ero pegarewy okwado. Inagomode tai: Ikudumodykare awy kurureboece pugeje jii meri aregodumode ikudumode ce tagabo Ioga o boe pemegarewy keje du kae. Turai ia tugeroia jitu kejere icare, eture Oliveira tadawu torekodu kae.
Jesus ui Pedro bie. Du kejere Jesus akore ei: Awu boeco jire tawudumode igoia. Mare paga karega, bapera atugore oino kodi: “Imedu jeture ovelhadoge eidu okorido, dykejere icare nowy ovelhadoge emode tado tuieda piji” (Zac 13,7). Mare iewodu rekodaji itumode tagododai Galiléia moto kae. Icare Pedro akore ji: Eiamedu boe ewudumode aigoia ma, mare imi iwudumodykare tu rugadu. Imodykare apijido. Jesus akore ji: Boe jokodu jire inagomode oino ai: Awu boeco mitoduji rugadure amode aerduwa bokwado ii pobe ma jewu metuia bokware, kogariga akogodumodedu otodai. Pedro akore akoi pudui duji: Iwidodumode akabo rugadu, mare imodykare iiorduwa bokwado ai. Du kodire icare nowy ure jorduwadowyge eiamedu boe egore nono ako magadure.
Jesus makoi Tuoji iturarogu iei Getsmani cedykejedu. Jesus ure tudaru ebo ia boe eeda iei Getsmani cedu kae. Taregodui toro dykejere, akore ei: Tamugudo tu woe jao, ikodui kuri woje imagowo Paoji jao. Du keje, tui tugera kogudo Pedro iera ra paru kajeje, mare Zebedeu ore ei pobedu jamedu, ure erego pudabo. Du kejere kiarigody okwari buture keje. Akore: Itaroe kiarigody kuricigore jii iwimode du kae. Taedo woe itabo. Du kejere ure tudaru gu epiji, ure tuie jodo moto to, akore oino Tuoji: Ioga, umode turugadu dykeje, amode awy kuru jirireboe roto oino ipiji. Mare umodykare itaidu reore, mare akaidu reorere umode. Icare ure turagojedo, uture ture jorduwadowyge etai, boekarema enu padu bi rabodu. Icare akore Pedroji: Kode, taetu karade itabo! Tadugudo tai, tamagodo Paoji tarokawo domi domi je. Boe etaroe ure turugadu, mare boe ekodu rakakare. Ure tudaru gu epiji pugeje, makore Tuoji pugeje, akore: Ioga, umodukai turugadu awo awy kuru jirireboe roto oino ipiji, ikudukai ce dykeje, kode udo akaidu reore. Ure tugirimi etae pugeje, jeture pa enu padu biji pugeje, mare paga karega, nore kori remawunure eekuji kodi. Uture epiji pugeje, pobe ma jewu metuia bokware pugeje, togwa kodui mitodu jitu tabo. Du kejere, ure tugirimi ture jorduwadowyge etae pugeje, akore ei: Ica, tanudydo oino, tagamudo. Ica, boe aregodure pudae. Imedu Onaregedu makudumode ropegarewyge ekera kai. Taragojedo, marigu! Cewu umode imaguwu rakoje puredure woe.
Brae ere tugeragu Jesusji. Jesus makore kimo, cewy Judas, cewy ia ure jorduwadowu aregody keje, apowyge emagare tugedui toriga bigody jitu tabo, tugedui ipo jitu tabo, nono baire eimejerage, boe codydoge ei turoiagudu reore. Cewu umode makuwu ure bakarudo turugadu ei: Emare cewy imode inogwabi jiwu rema. Tageragu ji. Icare ure tuburedo Jesusji, akore ji: Itaregodu, ikimejera. Icare ure togwabi ji. Jesus akore ji: Imeduia, nowy inodu bogaiba aroino woe? Du inodykejere ere tuburedo Jesusji, ere tugera raido ae tuwo tugeragu ji. Mare ia Jesus metuia, ure toriga tawyje tuia piji, ure baire eimejera kurirewy ia utugare okorido tui bia kado dytabo. Mare Jesus akore ji: Atoriga tugu tuiato, cewy ure tumedage etogorido toriga tabowyge ewimode toriga tabo jamedu. Ameartorukare imagomode Ioga bogai ma, umodykare Tupadoge makarewyge etudo iwogai duji? Kode inoba umode ukai nono bapera atugo reore dykeje? Du kejere ure tuie kirimi pai nowy roino puduiwygei, akore ei: Tadure mato toriga tabo, ipo tabo, tawo tageragu ii du bogai. Tanure tarodo nono iro pega kurie, imago pega kurie du kodie taroino iwogai du kodiwore. Mare du inodu boe tada, boe jamedu boere imugure tadoda ii taerduwado dytabo Pao uwai tada, mare takare tageragu ii. Mare au inodu jamedu boere tudowyje uwo nono profetadoge ewadaru reore. Nowu inodykeje, ure jorduwadowyge eiamedu boe ere pijido, eregodure piji.
Jesus rakojei judeudoge eimejerage ei tudo puidu eegoraidu. Ure tugeragu Jesus jiwyge ere reko baire eimejera iei Caifás cedu ae. Escribadoge, codurewy boe eedui apo du kae. Pedro kodure rekodaji, mare ukare tuiedu puredu ji, jii baire eimejera uwororo kae. Ure turemo, ure tumugudo nowy utugarege ebo, tuiordywo inoba nowy inodu akedumode duji. Nowu inodu tonaji, baire eimejerage eemarunure tuwo Jesus roiaodo ma, tuwo reko bitodywo. Emode roiaodo jiboe, emode batararodo jiboe makaguragare duwygere towadydo eegai, mare eroiwakare, egoiwakare. Nowu inodu oto kejere, iage ei pobedu egore: Awu imedu akore: Imode Pao uwai pegado mare meri pobe ma jewu metuia bokware dykeje imode towyje pugeje. Icare nowy baire eimejera ure turagojedo taci je, unorare Jesusji, akore ji: Ia amagore jiboe bokware awy emago pegare aidu jipagi? Mare Jesus makokare. Du kodi icare nowy baire eimejera makore ji, akore: Pao Aroe Eimejera ie tabo imode amagodo: Pao Onaregedu iei Cristo cedunure aki? Jesus akore: U! Imi rugadu. Boe jokodu jire inagomode tai jamedu: Ia meri keje taerdumode Imedu Onaregedu mugui Pao ro rakarewy ako rakarewy kana pemegarewy jaogwai duji, tui turawyje baru tadawu boetugu aogeje dytabo. Nowu bataru keje, nowy baire eimejera ure tugudae rugadu bowyje toiogwari tabo: U! Pawiapagamode iaboe bogai kimo? Ica, maigodure tameardure mako pegai oinoduji. Inoba umode taegai? Egore: Bitodu rumode nowy inodu morice. Du ere todoguru to jeto, ere tugimori to ji, ere tugera to jeji, tagoi oino dytabo: Cristo, ure tugera to aiwu pawyje.
Pedro ure tuiorduwa bokwado Jesusji. Nowu inodu otoi, Pedro mugure toro ewororo keje. Ia maragodure nonowu aredu, ure tuburedo ji, akore ji: Aki jamedu aragojere Jesus Galiléia kejewu apo. Mare ure tuiorduwa bokwado ji boe oinodu oiado, tagoi oino dytabo: Iorduwakare akagoino jiboeji. Du kejere kodure kuri baiporo kae tuwo tuiebu du bogai. Nowu inodu otoi, nowy maragodure nonowu ia aredu pugeje jordure ji, akore jeture nonowygei: Awu imedu rakojere jamedu Jesus Nazaré kejewu apo. Ia pugeje Pedrore tuiorduwa bokwa jokodydo ji, akore: Iorduwakare nowy imeduji. Du je dykejere nowy jeture nonowyge ere tuburedo jice Pedroji, egore: U! Ecewyge ia akireo. Amago tabo cere apawyje. Kode, dykejere icare Pedro makore tugorigody tabo tuirduwakae nowy imeduji. Nowu inodu tonaji kogariga akogodure. Pedro biabuture Jesus akore puduiwo keje: Kogariga akogodumodedu otodai, amode aerduwa bokwado ii pobe ma jewu metuia bokware. Du kejere Pedro uture nowy piji, toragudu kuricigo tabo.

27. Boere Jesus reko Pilato ae. Ba aregody tabore baire eimejerage, codurewy boe ere tudo pui tumago tabo tuwadaru tabo tuwo Jesus maku tuwidody kae. Ere kogudo, ere reko brae eimejera Pilato ae.
Judas biredu. Judas, cewy ure makuwu, tuiordui Jesus makudui tuwi kae dykeje, tori buture jagi, pagudugodure, uture nowy baire eimejerage, nowy codurewyge etae, ure cewy diiero ui trinta cedu maku etai pugeje, tagoi oino dytabo: Iro pegare ii imedu pemegarewy ku maku dytabo. Egore ji: Cedaomodykare nowy inoduji, akabore nowy inodu padure. Du, nowy inodykeje, ure nowy diiero barigu toro Pao uwaito. Ure tuiebu, uture toro tuwo tuwido, tui bukigu kogudo turuwo kajeje du kae. Baire eimejerage ere tugeragu nowy diieroji, egore: Pamodykare jetu Pao uwai tadawu boe enoroe pemegarewy tabo, mare paga karega, kureboe mori rema kodi. Cewu tui batarudo puidu akedykeje, ere maragodure motori jiwu o boepa aru cewy diiero tabo, uwo moto tuginoiwu pijiwyge eno aroe eiao rema. Du koiare iere oino: “Boe eku jeta boepa”, jii oino kimo rugadu. Awu inodu ure nono profeta Jeremia makore jiboe reore: Meririre trinta makudure etai, Israeldoge emeardae reore, Ere maku nowy maragodure motori jiwu o boepa morice, nono ikimejera uiagudu reore.
Jesus rakojei Pilato jokoraidu. Ere Jesus reko brae eimejera ae, du unoragodure ji, akore: Akina judeudoge eimejera kurirewy ure aki? Jesus akore: U! Mare nowy baire eimejerage, boe codydoge emagoi pudui dykeje, makokare ei. Icare Pilato unoragodure ji pugeje: Ameardukare boei aroiaodo boeji? Mare nowy brae ime1,jera je rore ta..., makokai ia tuwadaru jipagiduji.
Jesus bitodumodedu. Boekarema, Páscoa jiwu meri keje tu tu tu, nowy brae eimejerare nowy mugure baicorewy tadawyge epijiwu ia imedu tawyje tawyje, boe enogwamagudui dykeje. Ica, nowy du kodi, ia akaru pegarewy imedu iei Barrabás cedu meture baicorewy tada. Icare Pilato akore nowy ure tudo pui nonowygei, akore: Kakoduwu tagaidure iwo inorudo? Barrabás na? Iarema Jesus iei Cristo cedu na? 18(Jorduware emagere Jesus maku tugorii jitu tabo). Mugui brae eimejera tumuga keje tuwo tugogado boei du kaere oredujere boe egoiagu ji: Arokaba ia aro nowy imedu pemegarewyji. Irore tuku inuiao tada jiboe koia. Mare baire eimejerage, boe codydoge, ere boedo togwamagudywo ji uwo Barrabás inorudo, uwo Jesus bito. Du kodi icare nowy brae eimejera makore ei, akore: Kakoduwu ia ei pobedu imode inorudo tagai? Egore: Barrabás! Icare Pilato unoragodure ei pugeje, akore: Kode, inoba iromode Jesus iei Cristo ceduji? Icare egore tuiamedytabo: Padu rumode i padui pugajeje dykeje. Icare brae eimejera unoragodure ei kimo, akore: Kode, inoba ropegarewyre? Ere tumago rakado rugadu pugeje, egore: Padydody rumode i padui pugajejedykeje. Pilato jordure boe kimo rabuduie ure rugadu, mare eie tumago toiogwari awogado rugadu, icare makore pobo bogai, ure tugera kabi nowy brae eegai, akore: Imire itagurugodure, igoia karega awy imedu bitodumode: nowy inodu tagi toro. Icare boe eiamedu boe egore: Ku butuwo ceiamedu bukeje, cedore ewygeje. Du icare ure Barrabás inorudo, ure tudugarege edo iku oto meririrewy to to Jesusji, dykejere ure maku bitodydodywo i padui pugajejedykeje.
Torigaraidogere turo tago amado Jesusji. Brae eimejera o tugobaigarege ere Jesus reko nowy tugimejera uwai iei Pretório cedu kae, eiamedure ere taiado Jesus apo. Ere Jesus kudae rugadu tawyje taci, ere aroia kujagurewy tugu ji. Du keje, ere boto ikurewy enado ere oreado, ere to co aorato, ere ia iwara bu iera keje. Du kejere ere tubujodo jokorai, egore ji: Kode, judeudoge eimejera kurirewynure aki! Ere todoguru to jeto, ere tugeragu cewy ture bu iera kejewu iwaraji, ere to pa, aoraji. Cewu turo tago amado ji du rekodaji, ere cewy aroia kujagurewy tawyje piji, ere ukudae remawu maku ai. Du kejere ere reko toro, tuwo bu i padui pugajejedykeje.
Jesus padui cruz kejedu. Tudui nowy tuieda piji dykeje, eerdure ia Cirene pijiwu imedu iei Simão ceduji, du ere udo tudugu Jesus o i padui pugajeje duji arobi. Etaregodure ia eeda iei Gólgota cedu kae, du inodu jire boe egore Boe etaora ra jeta, ino. Du kejere ere kudydo boe eku kuru tugudui parera kuruto duce. Ure togwa pagado tu ji, mare kudukare ce. Ere bu i padui pugajejedykeje, dykeje ere ukudae pedo pui, tui tuiwo aidugirimodedu bu keje dytabo. Nowu inodu kodure profeta bataru reore: “Ere ikudae pedo pui, ikudae kejere ere tuiwo aidugiriredu bu” (Sl21,19). Icare ere tumugudo toebatodytabo. Aora bukejere ere ia ira atugo bararedo turoi jitu kodiboe tabo: “Jesus reo, Judeudoge eimejera kurirewy”. Nowu inodu tonaji, ere iwogu kigodurewyge ei pobedu ewu i padui pugajejedykeje apo. Ia okwacere kana pemegarewy jaogwai, ia okwacere kana koborewy jaogwai. Kodure nono koriwyge ewadaru pegare ji, ere tao ra roto bai bai, tagoi oino dytabo: Akagore amodyie Pao uwai butudo, amodyie ia towyje meri pobe ma jewu metuia bokware dykeje taci je. Kode, akinorudo akaobiji. Pao Aroe Eimejera Onaregedu aki rugadu dykeje, arawyje nowy i piji. Baire eimejerage, boe codydoge ewadaru pegare ji jamedu, egore: Ure iage einorudo, mare oino, ukare cinorudo taobiji. Kode, Israeldoge eimejeramode ema rugadu dykeje, udo turawyje i piji, nowy inodykeje cemeartorumode ji. Meartorure Aroe Eimejeraji, kode, Aroe Eimejera meardu kurimode ji dykeje, umode inorudo. Mare paga karega, akore: Pao Aroe Eimejera Onaregedunure imi. Nowu iwogu kigodurewyge epadui i keje apodu emago pegare ji jamedu.
Jesus biredu. Meri jetui brae etoiadoda dypiji jii meri jogody kae, boecore turorido moto jamedu boe joki. Meri jogody kejere Jesus kudu rakarewy padure boe kajeje, akore: Eli, Eli, lamma sabactani. Du inodu jire akore: Ioga, Ioga, kodiba are ipijido? oino. Awu bataru keje, ia jeture nonowyge egore: Makonure Elias bogai. Kuri je ia emage ure tugeragu ia pobo meture tadaboeji, ure tugu ia kuru jirireboeto, ure bu ia ipo oto keje, ure raido toro ae, kudywo ce. Iage egore: Piji! Pawo pagado tu Eliamode tugerabraredo jitu bogai. Icare Jesus oiogwari rakarewy padure boe kajeje pugeje, nonore icare akurure. Inodykejere, Pao uwai kejewu aroia kurirewy ure tuwowyje oiagi, moto amagadure, toridoge ere tuiado. Aroe eiaodoge ere tuiado, ia pemegarewyge makarewyge eewodure tuwi piji. Duwyge ere tuiebu tuiao piji, icare eture nowy bakurirewy pemegarewyto, Jesus jewodu rekodaji. Toebatodure Jesus jiwu tugobaigarege mare nowy eimejera tuiordui moto amagadui mare nowy ure tudo boe jamedu boe jitu keje, emagore pui, tubagudu rakaguragarewy tabo, egore: Boe jokodu rugadu awy imedu Aroe Eimejera Onaregedu reno.
Jesus tugudui tori todu. Ia areme eedure nono jamedu, taiwo tabo: cewy kodure Jesus apo Galiléia pijiwyge tuwo tugerabraredo ji. Duwyge etada, Maria Madalena meture, Tiago more José etuje meture jamedu, Zebedeu ore etuje jamedu. Meri rekodytabo, ia imedu iei José cedu, oroe kurirewy, ia Jesus ure jorduwadowu, Jeemarure Pilato bogai, okwamagudure ji Jesus akurui marigudu du bogai. Icare Pilato ure makai. Icare José ure tugeragu ji, ure aroia kigadurewy upodo apo. Ure tugu ture tudugarege edo pemegado maigodu, tuiaromode ema tuwimodedykeje dykejewuto. Du keje, ure ia tori kurirewy roto kororo jekai, ure bu je keje, dypijire uture. Maria Madalena mare ia metago Maria, emugure nono puredu tu ji.
Boe eetui Jesus meturewo jidu. Barogwatore icare, cewy ere tugera pemegado pudui peta paru kaedykejere, nowy baire eimejerage mare escribadoge ere tudo pui Pilato uwai kae. Egore ji: Cegimejera, cewiabuture cewy batararodu barikarewy je kimo tabowu bataru keje. Akore: Meri pobe ma jewu metuia bokware dykeje iewodumode. Kode, ia boe eetudo nowy meturewoji jii meri pobe ma awy metuia bokware du kae. Boe jokodu kare kare, ure jorduwadowyge eiwogumode ji ma, egomode jewoduie birewyge epiji, oinore egomode boe ewiegai du umode, awy batararodaereboe umode pugeje ma, kodumode nowy boetojiwu kori tubega tabo. Icare Pilato akore ewadaru jipagi: Tago tugobaigaregere, tare eetudo ji tameardae reore. Eture rugadu, ekedure nowy meturewoji, ere kruca bu nowy tori keje ere tugobaigarege eedo keje.

28. Jesus jewoduidu. Nowu Sábado rekodaji nowy semana boetojiwu meriji, Maria Madalena, mare metago Maria, eture toro meturewo kae. Boekarema, moto amagadu rakaguragare dytabore icare Pao o tupare turawyje baru piji ure nowy tori roto nowy meturewo je piji, ure tumugudo tu aogeje. Jere nono boe jeragudu reore, ukudae kigadure nono pobo akirirewy kigadure. Cewu tugobaigarege, tuiordui nowy inodu jitu keje emeardaere tuwimodyie tubagudu koia. Nowu tuparema, akore nowy aremei: Tabagudu kaba! Iorduware taemaruie ure padure i padui pugajejedykejewu Jesus bogai duji. Mugukare woe: jewodure cewy tagoi du reore. Mato, taerdywo ure tamudowoji. Tamara tabo toro, ure jorduwadowyge ewogai, tagagodo ei jewoduie birewyge epiji. Kodumodyie tagododai Galiléia kae. Torore taerdumode ji pugeje. Oinore inagore tu tai. Icare eture meturewo piji tugimai dugu je dytabo, mare tuiegare tabo jamedu, eregodure ure jorduwadowyge etae nowy bakaru maiwu pemegarewy tabo. Nowu inodykeje kuri je, Jesus ure towadydo eegai, akore oino ei: Itaregodu. Ere tuburedo ji, ere tubujodo taci jokorai, tui togwabi bureto dytabo. Icare Jesus akore ei: Tabagudu kaba. Toro, tamagodo iwiemagei etuwo Galiléia kae, torore eerdumode ii.
Jeture Jesus meturewo jiwyge ewadararodu. Nowu areme ekodui toro du tonaji, ia oebatodure jiwu ime eradu marigudu toro bakurirewyto tuwo baire eimejerage ewie inoba boereduji. Awygere icare ere tudo pui nowy boe codydoge ebo. Ere meriri maka inodu maku nowy tugobaigarege etai, egore oino ei. - Tamagomode oino boei ure jorduwadowygeie etaregodure bogai boecoji tuwo reko tanudu tonaji. Brae eimejera meardumode nowy inodu jitu keje, cemode butugudo, cemode taginorudo ia boe pegamode tai dypiji. Icare nowy tugobaigarege ere tugeragu cewy makudure pudaiwu diieroji, eture toro tagowo nono tagoiagudu reore. Nowu batararodae ure taodo judeudoge ekao jii oino.
Jesus ui towadydo ture jorduwadowyge eegaidu. Nowu ure jorduwadowyge ei ikera pudogidure mito taci ikera awubowutowu, eture toro Galiléia kae, nowy Jesus akore tuduiagu kaewu tori rairewy kae. Tuiordui jitu keje, ere tubujodo ji, du inodu tada iage emeartoru jokodukare. Mare Jesus ure tuburedo ei, akore ei: Ica: ro rakareboe mako rakareboe makudure inai baru tada, moto keje jamedu. Kode tadydo toro moto jamedu boeji tai boe eerduwado dytabo, tamode etao pegodo Uo, Onaregedu, Aroe Pemegarewy ie tabo. Eerduwado turowo nono imagore tai du reore. Ica! Iragojemode tagabo meri jameduji jii boe jameduji jii je.


















MARCOS 

PAGIMEJERA JESUS CRISTO O BAKARU PEMEGAREU MARCOS UI BAPERA ATUGODO JITU

1. João Batista uwadodae. Pao baru tadawu Onaregedu Jesus Cristo o bakaru maiwu pemegarewy paru. Profeta Isaias o bapera keje atugododure oino: "Ica, inure ino tupa utudo akododai, emare umode akawara pemegado. Iaboe mako padure boe matadu kajeje, akore: Pagimejera utawara jetorodo, moto aoporu boe kororogodydo” (Mal 3,1; Is 40,3). Kodi icare João Batista je padure boe matadu kajeje tokituwai boei ewo tao pegodo ma, epemegawo, ero pegarewy pijidodywo. Du kodi icare, Judéia kejewyge eiamedu boe, Jerusalém kejewyge eiamedu boe etu eture ae tumagowo ji; emagore turo pegarewyji, dykejere ure etao pegodo Jordão po tada. João merure camelo biri metui pudui dytabo, ia kogure kajeje, okwagere bokokuadogei, moiawoei jamedu. Icare uwadodure, akore: Ia kodu remawure ikoriwu imedu aregodumode iregodaji, duwu otoji icekare iwo bure tadawu iku kiwyje. Ire tagao pegodo pobo tabo, emarema, umode tagao pegodo Aroe Pemegarewy tabo.
João Batistare Jesus ao pegodo. Boekimorema, nowy ia meri keje Jesus aregodure padure Galiléia kejewu bakurirewy iei Nazaré cedypiji. Icare ao pegododure João koia, Jordão po tada. Icare ui tudawyje pobo piji du tonajire icare jordure barui tuiado, Aroe Pemegarewy ui turawyje tui nono metugu reore dytabo bukeje duji. Boe emeardure ia boe mako aregodui baru piji duji, akore: - Akire imeardu kurire jiwu itonaregedure aki: Awygejere ire imeardu kuriae jamedu boe bu. Awu inodu otobiji, Aroere utudo toro boe mataduto. Merire ikera pudogidure, iwure pudogidure, ikera pudogidure, iwure pudogidure ji nono, Aroe pegarewy podure ji nono, barege eedure apo, tupadoge eedure ji.
Jesus uwadodae. Icare braere João tugu baicorewy to, du rekodajire icare Jesus uture Galiléia kae. Ure Pao o bakaru maiwu pemegarewy kuo, tagoi: Icare boe aregodure pudae, Pao o boe pemegarewy aregody nure, icare tagodorogado tai, tameartorudo Pao o bakaru maiwu pemegarewyji.
Jesus ure jorduwadowu boetojiwyge ei pobe puibijidu.Tumerui Galiléia kejewu kuruga kurirewy okwai dytabore icare, jordure Simãoji, uwie Andréji, ei buke barigu poboto duji, boekarema, kare ecebage rabodure emage. Icare Jesus akore ei: Tago itabo! Iwo tuwygerurudo imeiwygedo tagi. Kuri je ere tugera ra tuwyge piji, ekodure apo. Ekodure gu... je dykeje, jordure Tiago, Zebedeu onaregeduji, uwie Joãoji, eedui ia ika tada duji, enure tugare pemegado tuwygeji. Makore kuri etai. Eture tuo Zebedeu mugui tudugarege ebodypiji, ekodure apo.
Jesus ui Aroe pegarewyge ewarigu ia imedypijidu. Ere turemo Cafarnaum bakurirewyto, icare, Sábado okwabiji, Jesus ure turemo sinagogato. Kejere ure boe eerduwado. Eerdu moture nowy uwadodaeji, paga karega, ure eerduwado nono ia boe eimejerare boe eerduwadody reore, mare escribadoge ereore karega. Ica, nowy sinagoga tada ia Aroe pegarewy pegarewy metui tadawu imedu rakojere nono, du oiogwarire, akore: Inoba aromode cei, Jesus Nazaré kejewu? Akaregodure awo cewarigu boeto? Iorduware ai: Aroe Eimejera o imedu pemegarewynure aki. Mare Jesus akore ji: Amago urugadu, atawyje nowy imedypiji! Aror pegarewyre nowy imedu amagadydody kuricigodo, tui toiogwari rakaguragado, tui tudawyje piji dytabo. Boe eiamedu boe erore ta... je, enorare jice woje, jice woje pui, egore: Kabobao? Uwadodure boe maiwuji tui nono boe eimejerai pudumidu reore! Roiware tuwo Aroe pegarewyge ewarigu jamedu, duwygere emeartorure bataruji! Kuri je, akarure taodo moto jamedu boe kao, Galiléia oiei.
Jesus ui Pedro ucarugo pemegagodu. Ure tudawyje nowy sinagoga piji dykeje, uture Tiago apo, João apo, nowy Simão, André mage ewai kae. Nowu Simão ucarugo padure tuba kamorewy keje tuwiri uru tabo. Icare emagore kuri ji inoba ure duji. Ure tuburedo gu jice ji, ure tugeragu ieraji, ure tuera awogado iera tabo. Nowu inodu tonaji, biri uru akedure pi tuku je, dykejere ure enogwagedo.
Jesus ui ia kogodurewyge epemegagodu. Meri rekodytabo, meri butu rekodaji, ere kogodurewyge eiamedu boe, Aroe pegarewyge emedure tadawyge eiamedu boe, eto pui ae. Nowu bakurirewy tadawyge eiamedu boe ere tudo pui nowy baiporo kae. Ure makarewyge epemegago tugogodae jamedu boe piji, ure Aroe pegarewyge ewarigudu makaguragado: ukare egodo ia tago, eerduware ji kodi. Barogwatore icare jetadure barogwa kododumodedu otodai, icare ure tuiebu, uture boe makodurewyto, nonore icare ure togwa kurido. Du tonajire icare Simão jemarure bogai tumedage ebo. Eerdure ji dykejere icare, egore ji: Boe eiamedu boe eemarure awogai. Icare akore ei: Padywo bakurirewy rogudoge etae, bakurirewy padu puredurewyge etae, iwadodywo toro jamedu; paga karega, nowy inodu bogaire itaregodure. Kodure toro rugadu, uwadodure eno sinagogadoge etada, nowy Galiléia jamedu boe kao, tui Aroe pegarewyge ewarigu dytabo.
Jesus ure ia moci bare jiwu imedu pemegago. Ia moci bare jiwu imedu uture ae, ure tubujodo ji, togwamagudui jitu dytabo, akore: Akaidykeje, amode ikabi. Jesus okudure apo, ure tugera raido jice ae, ure tugera bu keje, akore ji: Itaidure. Kode, apemegago. Nowu akoinodu tonaji kuri je, moci okware pi tuku je. Akurugudure taci je. Jesus imadure kuri apo, akore ji tumago okori tabo: Amago kaba boe ewiegai, mare, toro! Sacerdote jordydo ai, ia akomearogu maku apemegagody morice, Moisés bataru reore, apemegagody koiaboe reore. Mare nowy imedu uture kuri je, ure nowy inodu boedo taodo, du kodi icare Jesus roiwakare tuwo turemo tui towadydo dytabo bakurirewyto. Rakojere bakujei, boe eragojekarewo keje. Boe eiamedu etu eture ae tu tu tubiji.

2. Jesus ure ia meru bokwarewy imedu pemegago. Du kejere icare, Jesus ure turemo Cafarnaum bakurirewyto pugeje, icare boe eerduware mugui tuwai kejeduji. Kodi icare boe ere tudo pui du makaguragare ae, kodi icare boe eroiwakare pu kujiagi nowy baiporoto. Icare uwadodure ewiegai. Icare boere ia meru bokwarewy imedu arego nono ae, oredure apowu ime ere pobe puibiji. Mare eroiwakare boe ekujiagi apo jice ae. Boekarema ere ia tugoda pawyje jice bai aoji, Jesus bukajeje. Ere bai ao jado, du poro jire ere nowy kogodurewy pa kamorewy rawyje apo baito. Icare Jesus, tuiordui nowy emeartorae rakarewy jitu keje, makore nowy pogora bokwarewyji, akore: Itonaregedu, iwudugugodure ai aro pegarewy jamedu boeji. Boekarema, ia escribadoge emugure nonodu egore pui: Kodiba awy imedu akomode oino? Mako pega nure! Ioguduba umode boe ero pegarewy okwado? Pao baru tadawu tu je karega? Mare Jesus, tui emeardae pawyje dykeje, akore ei: Kodiba tameardaere oino tawabo tada? Inoba urewyba biamodykare : imagowo awy pogora pegarewyji: Iwudugugodure aro pegarewy jamedu boeji, oino ji, iarema inagowo ji: Aragojedo, akeragu apa komorewyji, amerudo, oino ji? Aro, kode, taerduwawo Imedu Onaregedu ro rakarewy makudui aiduji (akore nowy pogora pegarewyji). - Imire inagoino: Aragojedo! Akeragu apa kamorewyji, toro awai kae! Icare ure turagojedo kuri je, ure tugeragu tuba kamorewyji, uture boe eegai rugadu. Nowu boe eiamedu boe eebogodure, ere Pao akaru kurido tuiegare tabo, tagoi oino dytabo: Paerdu kigodukare awy inodu reoreboeji.
Jesus mare Levi. Icare uture pugeje pobo maerewy okwa kae pugeje. Nowu boe makarewyge ere tudo pui ae, ure eerduwado. Boekarema, tumerui nono dytabore icere jordure Levi, Alfeu onaregedu, mugui braei toe moridody ja ira kejeduji. Icare akore ji: Ako itabo! Icare ure turagojedo taci je, kodure apo. Du kejere icare, ia meri keje, Jesus ure tumugudo togwagewo nowy Levi uwai tada. Boere toe mori maku aiwu makarewyge, mare ro pegarewyge makarewyge ere tumugudo apo, mugui nowy tudugarege ebodu apo, paga karega, kodure pudabowyge emagaguragare. Icare fariseudoge eno escribadoge, tuiordui okwagei ro pegarewyge ebo, ure tugeragu brae emori jiwyge ebo duji dykeje, egore ure jorduwadowyge ei: Kodi icare, okwagenure ropegarewyge ebo, publicanodoge ebo! Icare Jesus tumerdui egoinodu jitu dykeje, akore: Pemegarewyge ewiapagakare jorubo kuru epa bogai mare kogodurewyge u. Paga karega, itaregodure, mare imagowo pemegarewyge ewogai karega, mare pegarewyge ewogai. Ia meri keje pugeje, João ure jorduwadowyge mare fariseudoge etodoroganure pudui. Du kodire boe etaregodure ae tunorawo ji, egore: Kodiba João ure jorduwadowyge mare fariseudoge etodorogare pudui, are jorduwadowyge rema, etodorogakare pudui? Icare Jesus akore ei: Kode, kodiba bakaru makudure aiwyge etodorogamode pudui, tugodui nowy iera makudure toreduje aiwu apo du tonaji? Nowu tugodui apo du tonaji etodorogamodykare pudui. Ia meri aregodumode nowy tawyjedumode epiji du kae, dykeje etodorogamode pudui. Boe emodykare aroia maiwu kobo bu aroia codurewy poro keje; paga karega, aroia kobo maiwu umode aroia codurewy ia okwa rawyje piji, dykeje nowy mega pega jokodumode. Boe emodykare parera kuru maiwu tugu pori codurewyto. Boe eromode ino ma, nowy kuru umode nowy pori bowyje ma, rugadu okwamode. Mare parera kuru maiwu jamode pori maiwuce.
Jesus ore Sábado rema. Sabadore jiwu meriji, Pagimejera merunure boepadoge ekao, dytabore, kodure apowu ure jorduwadowyge ere tugeragu ia trigo enari boeji. Icare fariseudoge egore ji: Akaiwodo! Kodiba erore oinono sabadore jiwu meriji, boe eromodykare ino jiwu meriji? Jesus akore ewadaru jipagi: Tamagokare Davi jiwu bapera atugoji, cewy tuge boire puduidu kodiboe keje, ema mare nowy metage? Kode, ure turemo Pao uwaito, Pao bure joiage eimejera iei Abiatar cedu kodiwu keje, ure enogwa kuridodure tabowu amirewy kowyje, du tu Pao burejoiage emode kowyje, ure maku tumedage etai jamedu? Icare akore ei pugeje: Du kodire Imedu Onaregedu ore Sábado rema jamedu.
 
3. Jesus ui ia iera birewy imedu pemegagodu. Ia kodiboe keje pugeje, Jesus ure turemo sinagogato pugeje; nonore ia imedu iera birewy muguradu nono. Icare (onare jiwyge) enoebatodure ji tuiordywo iogomode ji sabadore jiwu meri keje du bogai, togiru pegawo jitu bogai. Icare akore nowy iera birewyji: Mato boiado. Icare unoragodure ei, akore: Boe ero pemegamodukana, iarema boe ero pegamodukana sabadore jiwu meri keje? Boekana umode pu inorudo, iarema boekana umode pu bito? Mare emagokare. Du koiare ure tuioku okorido jice eiogi, kiarigodure tuiordui ewabo kugudukaduji, dykeje icare akore nowy imeduji: Akera inogido. Ure tugera inogido, du tonaji, iera pemegagodure. Icare fariseudoge ere tudawyje nowy piji tumagowo herodianodogoei inoba turomode tuwo bito.
Jesus uwadodui ika tadadypijidu. Jesus ure tudawyje ture jorduwadowyge ebo nowy kuruga kae. Ia boe makarewyge etaregodui Galiléia pijidu ekodure apo. Judéia piji, Jerusalém piji, Idumeia piji, Jordão okwa bakoboe piji, Tiro, Sidão oieiboe piji, ia boe makarewyge etaregodure ae, tumeardui roboe jitu koia. Icare ure nowy ture jorduwadowyge eiagu ika kurirewy udo turugadu, nowy boe makarewyge eiokawo tu tuwygeje. Ure iage epemegagody makaguragado, du kodire kogodurewyge eiamedu boe ere tuburedo jice ji, tugera jetuwo ji. Aror pegarewydoge eerdui jitu dykeje ere tubujodo jokorai toiogwari tabo: Aroe Eimejera Onaregedunure aki. Mako maere ei tumago okori tabo, ekawo boedo boe pa pudui.
Jesus ui tugeragu ture jorduwadowyge ei pagera pudogidure pobe taci iwurekoto duji pudaedu. Du kejere Jesus ruture ia torekodu ao kae, makore taidure jiwyge ewogai. Eture ae. Ure togiegi etoiado jetumode pudabowygei, du ere ikera pudogidure pobe taci iwurekoto. Umode etudo boe etae, ewadodywo boei, tui ero raka maku etai ewo Aroe pegarewyge ewarigu du bogai. Ure togiegi awygei ikera pudogidure pobe taci iwurekotowygei: Simão iei Pedro cedu. Nowu Zebedeu onaregedu iei Tiago cedu, mare uwie João, duwygere ure eiedo 
Boiaruru Ore oino ei. André, Filipe, Bartolomeu, Mateus, Tiago nowy Alfeu onaregedu, Tadeu, Simão Aiworewy. Mare Judas Iscariote, duwu koiare ure maku. Du kejere, ere tuiodo tuwygeje taci tuwai kae. Du kaere ia boe makarewyge ere tudo pui ae pugeje, du koiare eroiwakare tuwo boe kowyje jamedu. Icare uwobe emeardui nowy inoduji dykeje, eture jice ae, tuwo tugeragu ji, paga karega, egore: Aora bai bai nure. Jamedu, cewy ure turawyje Jerusalém pijiwu escribadoge egore: Aroe pegarewy meture tada. Aroe pegarewyge eimejera koiare ure Aroe pegarewyge ewarigu. Jesus rema, ure edo tudo pui puae, icare makore ei awy bakaru tabo: Inoba Aroe pegarewy romode tuwo Aroe pegarewy barigu? Kode, ia jeture to moto kejewyge emode tudo tuginoi ma, eragoje raimodykare . Jamedu, ia boe etuwobe emode tudo tuginoi ma, umode tudo pubiji, eragoje raimodykare jamedu. Aror pegarewy umode tawogado pudui ma, umode tudo puibiji, du utumodykare todobiji, mare akedu rumode. Iaboe iaboe eroiwamodykare tuwo turemo ia ro rakare imedu uwaito ciwoguwo ia oroeji tukai kogudo dykeje. Mare tui kogudo dykejere, eiwogumode oroeji uwai piji. Boe jokodu jire inagomode oino tai: Ime ero pegarewy jamedu boe butugugodaemode, jamedu ewadaru pegarewy jamedu boe jamedu. Mare cewy bataru pegare Aroe Pemegarewy jiwyge, butugugodaemodykare ji jii je, mare nowy ero pegarewy okwamodykare epiji jii je. Jesus akore oino, mare paga tu je karega, egore: Aroe pegarewy meture tada. oino ji, du koiare akoino.
Jesus uwobe remawyge. Uce aregodure uwiemage ebo, eedure toro baawadykeje, dypijire ere boe emagodo bogai. Boekarema, boe makarewyge eedure nono tumago tabo oiei du egore ji: Ace rakojere nono baawadykeje awiemage ebo, eemarunure awogai. Icare akore ei: Ioguduba imuga rema, ioguduba mageba iwiemagere emage? Icare tui tuioku maedo nowy jeture pudabowyge eiogi dykeje, akore: Imuga reo, iwiemage reo. Cewu rore nono Pao aidu reorewy, nowy iwienure ema, ituienure ema, imuganure ema.

4. Ure boe a tuguwu jiwu bakaru. Jesus ure boe eerduwado pugeje kuruga kurirewy jipa keje. Boe makarewyge ere tudo pui apo pugeje, du koia ure taredo ika kurirewyto, nowy pobo maerewy tada. Nowu boe makarewyge eiamedu boe eedure nono moto keje pobo okwai. Ure kogado ewiegaiboe kuricigo, bakaru tabo. Akore: Tawiapagado. Ure boe a tuguwu uture to boepato tuwu boe a tugu. Ui boe a tugu du tonaji, ia boe a buture awara okwai; kiege barege etaregodure, ere kowyje. Ia a buture toripegato, moto okwatorukarewy keje. Du a boture kuri je, paga karega, moto okwatorukare jitu kodi. Mare meri joku aregodure kuri je, kowudure, kidure kuri je ukwa bokware du kodi. Ia a buture botoguru, du botoguruto boture, ure cewy a boturedu bito, du enari bokware. Ia a buture moto pemegarewyto. Ricodure, ure turugadu, enari boture, du ia aregodure trinta kae, ia aregodure sessenta kae, ia aregodure cem kae. Icare akore: Biajarewy, meardumode. Du keje icare, tuiedui tuginoi dykeje, nowy jeture oieiwyge, mare ure jorduwadowyge enoragodure ji inoba nowy bakaru jiba akoino. Icare akore ei: Taire boe biarewy Pao o boe pemegarewy kogadodure, mare okwacere awy inodypijiwyge eire boe emagore awy inodu jameduji bakaru tabo. Awu inodytabo, etaiwore tuiorduka dytabo, emeardure tukai pawyje dytabo, tukai tubemegado, du koiare ero pegarewy butugugodae bokware. Icare akore ei pugeje: Takare awy bakaru pawyje? Ure boe a tuguwu ure nono ure Pao bataru aododurewy rema. Cewu ia a buture awara kejedu ure nono cewy meardure Pao bataru jiwu, mare meardui jitu keje kuri je, Aroe pegarewy aregodure, ure tawyje piji. Iage ere nono cewy a buture toripegatowu reore, tumeardui jitu keje ere tugeragu ji tuiegare tabo. Mare ukwa bokware du koia, ukwa rekare kao du koiare, eroiwakare pudabo, icare ia boe pegarewy, boe etonare puiwu aregodure nowy bakaru koia ma, erore domi domi je. Iage pugeje, a makudure etai botoguru tada: emeardure Pao bataruji. Mare awy moto kejewu boe ero boe ego boe, boe ewiapagai toroe kurirewy bogaidu, boe emeardae pegarewy boe, ure inodu okwadu, du koia otojiwu boe pemegarewy bokware. Cewu a buture moto pemegarewy kejewu ure nono meardure bataru jiwyge, ere tugeragu ji, duwu otojiwu boe pemegarewy ure trinta, ure sessenta, ure cem tubemega tabo.
Jorugu jiwu bakaru. Akore ei jamedu: Boe emodukana jorugu mugudo ruwobo kuda, iarema kamorewy kuda? Kode mugudodumodykare jorugu tumuga keje karega? Ia jetu biadodurewy jamedu boe, jetu biadodumodykare . Nowu boe enogwa podure jiboe jamedu boe, awadydodymode jamedu. Biajarewy meardumode. Akore pugeje: Tameardu awadydo tai nowy tameardure jiboeji. Tago boe remagudu reorere taremagudodumode jamedu, du kodumode gu tugori. Oroerewy, ia makudumode pemega ai pugeje; ia boekare apowu, ure tu apoboe arudumode piji.
Boe a boturedu jiwu bakaru. Akore jamedu: Pao o boe pemegarewy ure nono cewy imedu magai boe a roto ja ja toro moto joki reore. Boecodure, undure, barogwa kodody tabore ure turagojedo. Nowu inodu tonaji, cewy ure tuguboe boture, ukadui boe pa dytabo. Paga karega moto taobiji rugadure ure botudo, ure ira botudo, du a makaguragare cirato. Icare, kidure dykeje, ure jepara to ji, mare paga karega, boe aregodure boewo tugeragu ji du kae du kodi. 
Mostarda a jiwu bakaru. Akore jamedu: Kakoduwuba pamode remagu Pao o boe pemegarewyji? Iarema kakoduwu bakaruba pamode jebato nowy inoduji? Ure nono mostarda a biega reore du, tugudure dykeje, a biega rogu remawure areboe jamedu boe kori. Mare a tugudu rekodaji, ricodure, kurire nowy tugudure nono boe jamedu boe kori, iturare tumaedo, du inodu koia, kiege barege ere tamudo utugu tada. Ure Pao bataru kogado ei makarewy bakaru tabo, awyge ekodaji rugadu, uwo nono eroiwa reore bogai. Makore ei, mare tu bakaru tabo. Mare nowy ture jorduwadowyge ei, ure jamedu boe kogadu tu tuginoi.



Jesus ure pobo bakuru maerewy butugugo. Nowu meri rekodytabo, akore ei: Pawo pagado toro bakowuto. Boe eedui nono dypiji ere Jesus kodydo pudabo, nono tumagai du reorere, ika kurirewy tada. Ia ikadoge ekodure meji. Nowu inodu tonaji, ia boe pegarewy ure tudowyje. Du kodiwu koia ure pobo barigu ika kurirewyto, du koia okorobadugodure pobo tabo. Jesusrema padure ika kurirewy opo jaogwai, tunu tabo, tao kudawu keje. Ere jetadydo, egore ji: Cegimejera, aromodykare gara gara cai pawogwagodure duji? Icare ure turagojedo, makore bakuruji, makore pobo maerewyji, akore: - Ieripo! Urugadu! Icare bakuru akedure, boe moturewynure pugeje. Icare akore ei: Mure, tabagudu remawu radure. Tameartoru bokwa kimo rabodu! Enogorobadure tubagudu koia, egore jice woje pui: Kakoduwu imedubao? Duwu bakuru, pobo maerewy emeartorure bataruji? 

5. Aroe pegarewyge emedure tadawu imedu. Ere pagado kuruga okwa bakowu kae, Gerasa kejewyge eno moto kae. Ei turawyje ika kurirewy piji dykeje kuri je, ia imedu Aroe pegarewy metui tadadu ure tuiebu birewyge eiao piji, kodure jice Jesus togi. Mugu mugure aroe eiao kao, boe eroiwakare tuwo ieragogudo, jamedu meriri iku tabo karega jamedu. Ica, boe erore ino ji, mare ure rugadu kado kado, iaboe iaboe eroiwakare ji. Boe jameduji, meri jameduji meru merure birewyge eiao kao, tori rairewy boe kao, toiogwari tabo, tui togorido tori boe tabo. Boekarema, tuiordui Jesusji jaegiri dykeje, rekodure jice togi, ure tubujodo ji, makore ji toiogwari rakarewy tabo. Akore: Kaba jiba akaidure ii, Jesus, Aroe Eimejera baru tadawu Onaregedu? Inogwamagudunure ai Pao ie tabo, arokaba ia aro ii! Paga karega, Jesus akore ji: Aroe pegarewy pegarewy, atawyje nowy imedypiji. Du kejere Jesus unoragodure ji: Inoba akiere? Akore: Ikiere makarewyge, oinodu rema, cemagaguragare kodi. Enogwamagudure ji ukawo tuwarigu nowy tumugurewo piji. Boekarema, jugorewyge enogwagere nono torekodu parugajeje. Icare nowy Aroe pegarewyge emagore ji, enogwamagudure ji, egore: Cedydo jewu jugorewyge etae, cewo cedugu eto. Jesus udo ino rugadu. Kodire Aroe pegarewyge ere tudawyje, ere tudugu jugorewyge eto. Nowu makarewyge ei 2.000 cedu, ere tuwarigu pobo maerewyto, ewogware poboto, ewire. Icare cewy jeture nowy jugorewyge eiwyge, eregodure, ereadodure nowy boerewoji nowy bakurirewy tada, oiei jamedu. Icare ere tuburedo jice Jesusji, eerdure cewy Aroe pegarewy meture tadawu mugui tu, ukudawu aroia padui kejeduji, du kioroi tu je duji, emaia cewy Aroe pegarewy makarewyge emedure tada. Icare epagudugody ure tubodo ebo. Jordurewyge enogwa jeture nowy Aroe pegarewy meture tadawu jiboeji, nowy jugorewyge eiboeji jamedu. Kodi icare nowy boe enogwamagudure ji uwo turodo oino nowy eno moto piji. Ui taredo ika kurirewyto du tonaji, cewy ure Aroe pegarewyge etawyje pijiwu imedu aregodure mato ae, togwamagudywo ji umode tugodydo apo du bogai. Mare Jesus akore ji: Umodykare ino. Atumode awai kae, toro awobe etae, areadodywo Pao ro pemegarewy kurirewyji, inoba okudure akabo duji ewiegai. Kodi icare uture, icare readodure nowy bakurirewyge etada Jesus ro pemegare puduiboe jamedu boeji. Kodi icare nowy boe erore ta... je.
Jairo okwamagudae. Jesus ure pagado bakowu kae pugeje, dykeje boe makerewyge ere tudo pui ae pugeje. Mugure pobo maerewy okwai, dykeje, sinagoga kejewyge ia eimejera iei Jairo cedu, kodure ae, ure tuwarigu jice bure paru. Okwamagudure ji, akore: Itonaregedu aredu okwa puredugodu. Mato, awo akera bu keje ma, bi kawo, mare jewo pugeje. Jesus kodure apo, boe makarewyge ekodure apo tuioi tu keje dytabo. Kode, arire turopegado ia aredu jitu, jorui ikera pudogidure iwurekoto pobe taci jedu, muguradu nono. Jiwo kuricigore jorubokuru epage brae ekera keje, tui toroe jamedu maku etai dytabo, tuiordukai tu tugiwaripomodedu bogai, mare tubegagodui gu gu je duji. Tumeardui Jesus akaru jitu keje, kodure jice rekodaji, boe makarewyge ekao, icare iera jeture ukudaeji. Akore pudui taobiji: Ikera jetumode ukudae okwa roguji ma, ipemegagodumode. Nowu inodu tonaji kuri je, nowy epae akedure taci je, ure boe pa tuie turugadu duji. Du tabore icare Jesus ure boe pawyje kuri ia turo rakarewyie tudawyje tubiji duji. Ure tuie kirimi nowy boei, akore: Ioguduba iera jeture ikudaeji? Nowu ure jorduwadowyge egore ji: Aerudunure oino awy boe makarewyge eioi tu awygeje duji, mare du inodytabo anorare: Ioguduba iera jeture ii? Icare ure tuiemaedo toiei tuiordywo ioguduba roinodu bogai. Kode, nowy aredu tamagadui tubagudu koia dytabore, jorduware inoba boeie pudui duji, ure tuwarigu jice bure paru kae, icare readodure biegai boe jokoduboe remawu jameduji. Icare Jesus akore ji: Itonaregedu, ameartoraere akinorudo. Toro boe pemegai ai dytabo. Akogodae jamedu boere tuwuredo. Mako kimo oinodu otoi, ia aregodure sinagoga kejewyge eimejera uwai piji, tagoi: Akonaregedu nogwaredu rogu bire; kode kodiba amagomode pagimejeraji kimo? Jesus, tumeardui inodu jitu keje, makore sinagoga kejewyge eimejeraji, akore: Apagudu kaba, mare ameartorudo tu je. Ukare iaboe iaboe ekodydo pudabo, mare Pedro, Tiago, uwie João, tu je. Taregodui sinagoga kejewyge eimejera uwai kae dykeje, jordure boe ekodui jice woje, jice woje, toragudytabo, tui maidody tabo duji. Icare ure tuiodo eto, akore ei: Kodiba awy boe enoiogwarire oino? Etoragudure oino? Nogwaredu rogu bika, unudu nure. Mare enogwarigodure ji. Icare ure boe eiamedu boedo tudawyje nowy piji, ure tugeragu uoji, uceji, ure tugeragu cewy pudabowygei, ure turemo ebo. Ure tugera kogudo nowy nogwaredu rogu iera kajeje, akore ji: Talita kum. Nowu akoinodu ure oino: Nogwaredu rogu, inagore ai: Aragojedo. Nowu inodykeje kuri je, nowy nogwaredu rogure turagojedo, icare merure (O joru buture ikera pudogidure iwure awubowuto pobe). Nowu jeture apowu boe epagudugody kuricigore. Ure tumago okorido nowy boei akore ei emago kaiagu iaboe iaboe ewiegai. Icare akore eiagu okwagedo.

6. Jesus rakojei Nazaré kejedu. Du kejere uture nowy piji to moto kae, ure jorduwadowyge ekodure apo. Sabadore jiwu meri aregodure dykeje, ure sinagoga kejewyge eerduwado pugeje. Makarewyge ewiapagare du eebogody kurire tuieroi ta je dytabo, egore: Kaiba awy inoduboe aregodure ae? Inoba kodiba awy ro pemegarewy kurirewy padure iera keje? Cewu ira epa onaregedu karega? Uce karega Maria rema? Tiago, José, Judas, Simão etuwie karegao? Utuiemage emugukare woe cedabo? Ekare boe pawyje kakoduwuba. Mare Jesus akore ei: Ia bakaru pemegarewy epa, barigudure pudui to moto keje, tuwobe etada, tuwai keje tu rugadu. Roiwakare tuwo ia turo pemegarewy kurirewy kuo nono. Ure ia kogodurewyge enowaroi tu je du epemegago, tui tugera bu ewygeje dytabo. Jerore ta, emeartoru bokware duji. Kodure jice, kodure woje, tui boe eerduwado dytabo.
Apostolodoge emaragodae. Nowu kodi, makore ture jorduwadowygei, ure edo pobe tu tu tu, ure ero raka maku etai Aroe pegarewy dogei. Akore ekaiagu iaboe iaboe reko awaraji, mare tu ioto rugadu. Amirewy karega, kodorabo karega, diiero metui tugajejewu tadadu karega jamedu. Ewure tadawu kaiagu jamedu, mare ewurekia kejewu tu rugadu. Ekaiagu tugudaedo pobe pudui. Akore ei jamedu: Tamode taremo ia baito dykeje, taedu rugadu tu nono jii tadu kae. Ia boe eeda keje boe emodykare tugeragu tai, ewiapagamodykare tai ma, tadydo nowy piji, tawure jukodo moto uruguduji, uwo nono inodu padui eporu kejedu kodiwore. Icare eture, enogituware boei boe etodorogawo pudui. Ere makarewy Aroe pegarewyge ewarigu, ewarigu, eiogore makarewy kogodurewygei boe kaguru tabo, du ere epemegago.
João Batista biredu. Brae eimejera Herodes meardure boe emagoi Jesus jituji, du ie kurigoduie ure duji. Icare akore pudui: João Batista jewodure birewyge epiji, nowy inodu koia, ure turo pemegarewy kurirewy towyje. Iage egore: Elias reno. Iage egore: Ia tumedage ereoreo profeta reno. Herodes, tumeardui nowy inodu jitu keje, akore pugeje: João, cewy ire itoru kadowu reno, duwu jewodure. Paga karega, emare ure João ieragogudo meriri tabo baicorewy tada, Herodiades tuwie Filipe oreduje, du apore mugure, du koia. João makore Herodeji: Ukare turugadu amuguwo awie oreduje apo. Du kodire Herodades kodu kagirire ji, aidure tuwo bito, mare roiwakare. Paga karega, Herodes meartorure Joãoji kodi, jordure imedu pemegarewyie ure ema duji, iera brarere ji, meardui mako jitu keje uredugodure pudui, mare du inodytabo biapagare ji taidytabo. Mare ia meriji o joru buture jiwu aregodure du jire Herodes ure tuwai kejewu brae eimejerage, mare Galiléia kejewu brae kurirewyge enogwagedo tuwai tada. Herodíades onaregedu aredu aregodure mato turerui nono du kae. Herodes mare metage eegare kuricigore roinoduji. Icare nowy brae eimejera akore: Akogwamagudydo ii akaidumode jiboe bogai, imode maku akai rugadu. Ure tuwadaru maku oino: Akogwamagudumode ii bogaiboe jamedu imode makai, ino moto umode jamedu dykeje, imode kado oiado akai. Ure tudawyje tunorawo tujeji: Kaba bogaiba inogwamagudumode? Uce akore: Akogwamagudydo João Batista aora bogai. Tui turemo kuri je dykeje, ure bie taidure jiboeji, akore: Itaidure kuri je awo João Batista aora makinai. Icare brae eimejera kiarigodure tu je, mare tui tuwadaru maku du koia, jamedu nowy tumedage eigoia, aidukare tuwo turodo oino nowy inodypiji. Kuri je ure ia utugare torigarai utudo toro João Batista aora bogai. Du uture tui João Batista itoru kado baicorewy tada du kae. Ure aora reko mato upe eworewy tabo, ure jodo tuku nowy aredu rogu keje. Nowu Joãore jorduwadowyge emeardure inodu akaruji, dykejere eture toro bogai. Ere tugu ia aroe eiaoto.
	Jesus ui boe makarewyge enogwagedo. Apostolodoge ere tugirimi jice Jesus ae, ereadodure biegai tuiordure jiboe jamedu boejei, ture boe eerduwado jiboe jamedu boeji. Akore ei: Mato, nowy boe epiji, tagamudo tu jao. Mare paga karega, boe eture toro, ekodure mato du emagaguragare, du koia apostolodoge eroiwakare tuwo iaboe rogu boe kowyje. Icare eture ika kurirewy tabo ia boe biarewy kae epiji. Mare boe eerdure etuieduji, du koiare ia makerewygere boe pawyje kaiba ekodumodewoji, du kodi icare bakurirewy jamedu boe piji boe eture tuwure tabo cewy ekodurewo kae, etaregodure boetoji etododai. Icare, tui tudawyje ika kurirewy piji dykeje, Jesus jordure nowy boe makarewygei, okudugodure tu ebo, mare paga karega, ere nono boe eetukare jiwu ovelhadogere kodi. Ure eerduwa makaguragado. Meri jogody remawu kejere, nowy ure jorduwadowyge etaregodure ae, egore ji: 
Boe eedukare woe, meri rekodu nure. Akimadydo ebo, etuwo, ewo iaboe rogu aru tugeje, ia boe emugu puredure boe kae, ia bakurirewy mugu puredure boe kae. Emarema, akore ei: Tagi rugadure tamode enogwagedo. Icare egore ji: Kode, kakoduwu meriri tabo cemode akirodo amirewyji ekeje? Icare unoragodure ei: Inoba amirewyre tagabo? tagado bogai. Eerdure ia roguji dukeje egore ji: Ure ikera awubodure, kare kugure ere pobe tu je jamedu. Makore emagoiagu boei ewo tumugudo boebutu keje etodui pui tu tu tu je dytabo. Etodure pui, epadure cem keje, cinquenta keje tu tu tu je. Icare ure tugeragu cewy amirewy rogui ikera awubodure tu je duji, mare cewy kare kugurei pobe tu je duji, icare tui tuioku awogado baruto, ure togwa kurido tabo, ure tugera bu taci keje, ure maku nowy ture jorduwadowyge etai ewo pedo toro boe etai, ure kare kugure ei pobe tu je du pedo boe eiamedu boe etai jamedu. Eiamedu boe enogwagere, enogwa amogodure. Jetu ona kimore amirewy kobo, kare kobo, ure kododoge ei ikera pudogidure pobe taci ikera awubowutodu enogorobadydo. Ure nowy amirewy kowyjewu ime ere cinco mil.
Jesus merui pobo aoji. Nowu inodu akedykeje kuri je, ure cewy ture jorduwadowyge edo taredo kuri ika kurirewyto etaregodywo jice pobo bakowu kae tododai, Betsaida jokorai. Eiagejere icare unure cimadydo boe ebo. Cimadui boe ebodu akedykeje kuri je, ure turodo oino ia torekodu ao kae, nonowo ture togwakurido. Boecoji ika kurirewy mugure kuruga oiadoda, ema mugure tuginoigody woje moto keje. Tuiordui icai emedugodui traiga tabo, bakuru okwace pega du koia, utue etae boeco oia keje, tumerui pobo maerewy aoji dytabo. Ure turodo nono ure tugodumodedydo jice emegi jice ekori. Emagerema, tuiordui Jesus merui pobo aoji dykeje, emeardaere ia aroeie ure ema duji, icare enoiogwarire. Paga karega, eiamedu boe eerdure ji, du koia epagudugodure. Mare kuri je makore ei, akore: Tamorora amagadu kaba, tabagudu kaba, imire iroino. Ure taredo etae ika kurirewyto. Icare bakuru akedure. Icare jamedu boe epagudugody rakaguragare. Paga karega, ekare boe pa cewy amirewy kodiboe jitu koia, ewabo raka remawunure du kodi.
Jesus ure boe epemegago Genesaré moto keje. Ere ika kurirewy jodo jice bakowuto, etaregodure Genesaré moto kae. Ui taredo ika piji dykeje kuri je, ere boe pawyje ji. Kodure nowy moto jamedu boeji, du tonaji, boe ere kogodurewyge erego erego jice boe egore rakojemodewo kae. Cewu kodumodewu jamedu boe kae, baboturogu rabodu, bakurirewyge kugure rabodu, bakurirewyge rabodu, boe ere kogodurewyge ewu ewu toro ba oiagi, enogwamagudure ji uwo tudo tugera jeto toi ukudae okwaji tu je. Kode, nowy iera jeture Jesus ukudae okwajiwyge eiamedu boe epemegagodure.

7. Judeudoge ero. Fariseudoge mare ia escribadoge etaregodure mato Jerusalém piji, ere tudo pui Jesus oiei. Eerdure ia ure jorduwadowyge ei amirewy kowyje tukai tugera kabi dytabo duji. Paga karega, nowy fariseudoge, judeudoge eiamedu, ekedu kimoi mariguduwyge eroia jitu koia, enogwagemodykare tukai tugera kabidu pemegado dykeje. Jamedu, tui tugirimi boe enoroe epa bororo piji dykeje, enogwagemodykare tukai taimo dykeje. Ekedure kimo ia turo makarewy padui pumekeje duji, tui ruwobo meriri, atu meriri kabi jamedu. Du kodire fariseudoge, escribadoge enoragodure ji, egore: Kodiba awy are jorduwadowyge ekedukare mariguduwyge eroji, mare ere amirewy kowyje tukai tugera kabi dytabo? Icare Jesus akore ei: Boe jokodu jire Isaias akoino tai, ro biadodurewyge! Akore. Awu boere ikurido mare togwa tobo mitotu rugadu, mare ewaborema mugu jaegirire ii. Paga tu je ere ikurido, tui boe eerduwado boe eroji boe egoji tu je dytabo. Tare Pao ui boe eroiagudu perodydo pudui, tagedui taomage eroia jitu tabo. Jesus ure oto tawyje gu gu pugeje, akore: Boe jokodure tare Pao o boe eroiagudypijido, tawo taroia udo pudumi tuku je du bogai. Kode, Moisés akore: Ao kurido, ace kurido. Akore jamedu: Cewu mako pegare tuo jiwyge, tuje jiwyge eiamedu boe bitodumode. Mare tagi tagagore: Ia boe egomode tuoji, tujeji: Imode ikerabraredo tai taboboe, ire maku Pao ai. Kode nowy inodykejere icare takare udo tugerabraredo tuoji tujeji pugeje. Tanure Pao bataru okwado tagedui taro jaoboe jitu tabo. Du inodu reorere tare ia taro makado kimo. Icare makore nowy boe makarewyge ewogai pugeje, akore ei: Tawiapagado ii taiamedytabo, tado boe pa. Iaboe iaboe remodumodykare imeduto tuwo imedu rorogodydo. Jorduwa rakarewy ure boe pa boe ewadaru kajeje. Du keje icare, tui nowy boe etudo nowy piji, ure turemo baito. Du keje nowy ure jorduwadowyge enoragodure ji inobadu jiba akoino nowy bakaruji. Akore ei: Tagi jamedu taerduwa bokwa remawu radure? Takare pawyje ure turemo imedu toboe umodykare rorogodydo duji? Paga karega, remodykare uwaboto kodi, mare kodumode toro oiado, nowy piji utumode tudawaraji. Nowu inodytabo, ure boe edo boe pawyje boere koboe jamedu boe pemegaie. Icare akore pugeje: Kode, ure tudawyje imedypijiboe, koiare ure imedu rorogodydo. Paga karega, ime ewabo oia pijire, eerudae, emeardae pegarewy ure tudawyje, ime ero pegarewy, eiwogu, ei pu bitodu, eerebari, etagemo pegarewy, ekodu kagirii puidu, ei pu je kuri pagado, imedu redugodui puidu, imedu kori barikare tumedageidu, imedu mako pega kigodure tumedageidu, ocaro barikare puduidu, imedu aora okwa kigodure boeto boe, Awu boe pegarewy jamedu boe ure tudawyje imedypiji, du koiare ure imedu rorogodydo.
Siro Fenícia kejewu aredu. Du keje icare, tui tugera ra nowy moto piji dykeje, uture toro Tiro, Sidnia kae. Ure turemo ia baito, aidukare boe eerduwawo taregodui nono duji, mare roiwakare tuwo tuwiado. Paga karega, ia aredu, Aroe pegarewy meture onaregedu tadadu, kuri tumeardui rakojei nono duji dykeje, ure turemo, buture bure paru. Awu aredu jodeurodo karega ure ema; Siro Fencia kejewudonure ema. Icare okwamagudure ji uwo Aroe pegarewy barigu tonaregedu nogwaredu rogu piji. Jeus akore ji: Boe etorere boere enogwagedo jao, mare paga karega, boewo amirewy aru tore epiji barigudywo arigaodoge etaedu ukare turugadu. Mare nowy aredu akore: 
- Boe jokodu, ikimejera, mare jamedu arigaodoge kugure eedui ira kudadu, ere boe etore eke amirewy koborogu butui moto kaedu kowyje jamedu. Icare Jesus akore ji: Awu awadaru koia, toro! Aroe pegarewy re tudawyje akonaregedypiji. Icare ure tugirimi tuwai kae, jordure tonaregedu aredu rogu padui tuba kamorewy keje duji. Aroe pegarewy radu tudawyje piji marigudu.
Jesus ure ia imedu biaja bokwarewy bataru bokwarewy pemegago. Icare Jesus uture pugeje moto okwa joi Tiro keje dypiji, kodure Sidônia kori taci Galiléia kejewu pobo maerewy kae, Decápole o moto oiado. Icare ere ia biaja bokwarewy bataru bokware imedu reko toro ae, togwamagudytabo ji uwo tugera bu keje. Icare Jesus ure tugeragu ji mato boe epiji, ure tugerako tugu biajato, tui todoguru to tugerakoto dykeje, ure tugerako bu eru keje todoguru tabo. Ure tuioku awogado baruto, ure ake tawyje, akore: Éfata! Nowu akoinodu akonure oino: “Aiado!” Nowu inodu tonaji kuri je, biajare tuiado, eru ure tugiwyje, icare mako pemegare. Icare Jesus akore boei emago kaiagu iaboe ewiegai. Mare akoi boe emago kaiagu du reore inodu tonaji, ereadody kuri remawure inoduji. Tuiebogody kuri gu gu je dytabo egore: Ro pemega remawunure boe eiamedu boeji. Ure biaja bokwarewyge emeardydo, ure bataru bokwarewyge emagodo jamedu.

8. Jesus ui boei 4.000 cedu enogwagedo. Nowu du kodi boe makarewyge ere tudo pui apo pugeje, mare emode ko boe bokware. Du kodi icare Jesus makore ture jorduwadowyge ewogai, akore ei: Inogudure awy boe ebo, icare merire pobe ma jewu metuia bokware eroi itabo dykeje, mare eke bokware. Imode etudo tuwai kae tukai boe ekowyje dytabo ma, ekugudugodumode awara kajeje. Ica, kode, iage etaregodure jaegiriboe piji. Icare nowy ure jorduwadowyge egore ji: Kode, inoba ioguduba umode ekuredydo amirewy tabo woe boe matadu tada? Icare unoragodure ei: Inoba amirewy rogure tagabo? Egore. - Ure ikera awubodure pobe taci ikera awubowuto. Kodi icare akore boe eiagu tumugudo moto keje. Ure tugeragu nowy amirewy roguji, ure togwakurido tabo, ure tugera bu kajeje taci je, ure maku toro nowy ture jorduwadowyge etai, emagewo ere pedo toro boei, ere maku boe etai. Ia kare kugurere tu jamedu, du ure togwakurido tabo, ure edo pedo toro boei jamedu. Icare boere kowyje, ekuredure, enogwa amogodure, jetu kimore tuiagejewu ure kododoge enogorawu ikera awubodure pobe taci ikera awubowuto. Okwagerewyge emode quatro mil. Nowu inodu akedykeje, Jesus imadure ebo.
Fariseudoge. Du kejere icare ure taredo ika kurirewyto nowy ture jorduwadowyge ebo, uture Dalmanuta moto kae. Fariseudoge etaregodure ae tui tagokogado jitu tabo, enogwamagudure ji uwo ia turo kurirewy kuo. Jesus rema, tui ake ta tuwabo tada, akore: Kodiba oinowu boe enogwamagudure nowy inodu bogai? Boe jokodu jire inagomode oino tai: umodykare ino etai. Icare uture epiji ika kurirewy tabo toro pobo maerewy okwa bakowu kae. Boekarema, ewiagody radu tuwo amirewy towyje pudabo dypiji. Ika kurirewy tada, amirewy rogu rabodu mito tu je. Jesus akore ei: Taerdu rakado, taeku jado, tameardu awadydo tai fariseudoge eno barodydodae boeji, Herodes o barodydodae boeji. Icare emagore jice woje pui oinoie akoe amirewy bokware kodi. Jesus ure boe pawyje, akore ei: Kodiba tameardaere imagoie oinoduji amirewy bokware du koia? Takaradu taeku tugu, takare inodu pawyje? Kode, tawabo raka remawu rabodu ure! Taekure taerdywo, mare taerdukare? Tawiajare tameardywo, mare tameardukare? Cewu ii amirewy ikera awubodure tu jedu pedo boei cinco mil cedu jidu, inoba kodore tare tageragu jiwu jetu onare kimo tuiagejewu tabo? Egore. - Ure ikera pudogidure pobe taci iwurekoto. - Ica, kode, cewy ii amirewy ikera awubodure pobe taci ikera awubowutodu pedo toro boei quatro mil ceduji dykeje, inoba kodore tare awogado jetu onarewy tabo? Egore: Ikera awubodure pobe taci ikera awubowuto. Jesus akore ei: Mure, kodiba takare boe pawyje roga? 
Jesus ure ia Betsaida kejewu joku bokware pemegago. Jesus aregodure Betsaida kae, dykejere brae etaregodure mato ae ia joku bokwarewy apo, enogwamagudure ji uwo tugera jetudo ji. Icare ure tugeragu nowy joku bokwarewy ieraji, ure reko toro ewororo piji, ure todoguru bu joku keje, dytabore icare unoragodure ji: Aerdure iaboe boeji? Ure tuioku awogado, akore: Iordure ime emerui nono iguru meru reore duji. Du keje icare, Jesus ure tugera bu joku keje, dytabore icare kuri je jordure, pemegagodure. Du kodire aiwo pemegare jaegiri. Ure utudo toro tuwai kae, tagoi oino ji dytabo: Akaba aremo bakurirewy roguto.
Pedro meartorae. Jesus uture ture jorduwadowyge ebo toro Cesaria kejewu baboturogu boe kae. Awara keje unoragodure ei: Ioguduba boe egore uie imi? Nowu ure jorduwadowyge egore ji: Iage egore João Batistaie ure aki, iage egore Eliaie ure aki, iage egore ia profeta boeie ure aki. Kodi icare Jesus unoragodure ei: Kode, tagi, inoba tagagore ii? Icare Pedro akore: Akire Cristore aki. Icare makore ei, tumago okori tabo, emago kaiagu boe ewiegai kakoduwuboeba ure pudumi duji.
Jesus akoi tuwiji, tuiewudu jidu. Icare makore ei, akore: Imedu Onaregedu jiwodody kuricigo rumode; boe codydoge, sacerdotedoge, escribadoge, erumode barigudydo pudui, bitodydody rumode, mare meri pobe ma awy metuia bokware dykeje, jewodumode. Makore ei tuwadaru awadytabo rugadu. Kodi icare Pedrore turodo gu woje apo tuginoi, akore ji, ukawo ino. Mare tui tugirimi dytabo, aiwore nowy ture jorduwadowygei, dytabore makore Pedroji, akore: Aiaedo ii, Aroe pegarewy , mare paga karega, nowy ameardaere jiboe ukare nono Pao jiboere, mare ime eiboe. Du keje icare, makarewy boere tudo pui apo, nowy ure jorduwadowyge ebo. Icare akore ei: Iaboe etaidumode tugodywo itabo dykeje, emode tubijido toro, enoredumode to cruz tabo, itabo. Icá kode, cewy aidure tuwo cinorudo tuwimodedypijiwu, okwamode rugadu, mare cewy bimode iwygejewu, ino bataru kejewu, umode cinorudo, jemode rugadu. Paga karega, imedu omode moto jameduce, mare bimode piji ma, inoba umode? Kaboba imedu umode maku tuiedody jipagi? Paga karega, umode tubogurudo ice, awy iwadaru cewyge awy ropegarewy boe eegai ma, jamedu Imedu Onaregedu umode tubogorudo ece taregodui Tuo o boe pemegarewy keje to tupadoge ebo dykeje.

9. Akore jamedu: Boe jokodu jire inagomode oino tai: Awu jeture oino woewyge ia tagi tawimodykare taerdukai Pao o boe pemegarewy ro rakarewy jitu keje.
Jesus ui tudo tuginoidu. Meri ikera awubodure mito taci ikera awubowuto dykeje, Jesus ure tugeragu Pedroji, Joãoji, Tiagoji, pudabo, uture ebo ia torekodu rairewy kae. Du kejere icare ure tudo tuginoi eegai. Ukudae jeragudure, woe awy moto kejewu iaboe iaboe kigadumodykare nono ukudae kigadu reore. Elias, Moisés, ere towadydo eegai tumagoi Jesus jitu tabo. Icare, Pedro akore: Cegimejera, pemegare pagai paedywo woe. Cemode baido pobe ma awy metuia bokware: Awaimode ia, Moisés uwaimode ia, Elias uwaimode ia. Mare jorduwakare tumagore jiboeji, epagudu kuricigore du koia. Icare ia boetugu ure tudowyje, tugure ei. Icare nowy boetugu piji ia boe bataru aregodure: Imeardu kurire jiwu itonaregedu reo: Tawiapagado ji. Du kodi icare ere tuiemaedo toiei, mare eerdukare boeji, mare tu Jesusji tu rugadu. Icare ere turawyje nowy torekodu joki, dytabore icare Jesus akore ei emago kaiagu boe ewiegai tuiordure jiboeji jii Imedu Onaregedu jewodui birewyge epiji du kae. Ekedu rakare nowy bataruji tunorai pui dytabo inoba jiba rakuduie boe ewodui birewyge epiji du rema. Du kejere icare enoragodure ji, egore: Kodiba fariseudoge, escribadoge egore Eliaie aregodumode boetoji? Akore ei: Elias aregodumode boetoji tuwo boe jamedu boe edo turugadu du bogai. Kode, kodiba bapera atugododure: Imedu Onaregedu jiwo kuricigomode, barigudydodymode pudui duji? Mare inagomode oino tai jamedu: Elias aregodure marigudu, erorerure ji taidu reore, nowy bapera atugoi jitudu reore.
Jesus ure ia negedurogu pemegago. Inodu rekodaji, ure tuburedo jice ture jorduwadowygei, icare jordure boe makarewyge, escribadoge, emagoi jice woje jice woje eiduji. Nowu boe eiamedu boe tuiordui taci Jesus jitu keje, eregodure togi, tugimadywo ji. Icare unorare ei, akore: Kaboba jiba tagagoino ei? Du keje icare ia nowuia imedu makore ji, akore: Cegimejera, ire ia Aroe pegarewy bataru bokwarewy meture tadawu ia itonaregedu arego mato awogai. Tui tubodo apo dykeje, ure barigu motoji, ja otaro aregodure, o akore kr kr kr pui, ure jamedu boe rakaguragado. Imagore awy are jorduwadowyge ei ewo barigu, mare ero rakakare ji. Icare Jesus akore: U! awy maiwu boe tameartoru bokwa. Inoba boemode jii iragojei tagabo duji? Inoba boemode jii ikiwa rakamode tagabo du kae? Reko mato! Ere arego. Nowu negedurogu, tuiordui Jesus jitu keje, Aroe pegarewy re amagadu rakaguragado, buture moto keje tuia otaro tabo. Icare Jesus unoragodure uoji, akore: Inoba boere ui oinoduji? Akore: Kodu kimoi mai dytabo kuri je. Ukigody barigu joruto, poboto, tuwo bito du bogai. Aroiwamode iaboeji ma, akerabraredo cei, akogudydo cedabo. Icare Jesus akore ji: Aroiwamode iaboeji ma... cewy meartorurewy, meartorure jiboe umode tudowyje rugadu. Kuri je nowy negedurogu uo akore ji: Imeartorure, ikimejera, akerabraredo ii imeartoru bokwaji. Icare Jesus tuiordui boe eidodui, boei tudo pui pudae dykeje, makore nowy Aroe pegarewy ji akore: Aroe pegarewy bataru bokwarewy, inagore ai: Atudo awy negedurogu piji, akaba atugu to pugeje. Icare ure tudawyje piji toiogwari pegarewy tabo, turoreru kuricigoi jitu tabo. Nowu negedurogu ure nono tuwire du kodiwore. Du koiare makarewy boe egore: Bire! Mare Jesus ure tugeragu ieraji, ure aogado. Icare ure turagojedo rugadu. Ei turemo tuwaito dykeje, nowy ure jorduwadowyge enoragodure ji tuginoi tu je, egore: Kodiba cero rakakare cewo barigu? Akore ei: Awu ure inowu Aroe pegarewy doge, boe emodykare ewarigu, mare tu boe emagoi baruto dytabo.
Jesus makoi tuwiji, tuiewoduji pugejedu. Tudui nowy piji dykeje, ere tuwu Galiléia kajeje, mare aidukare boe eerduwawo. Ure nowy ture jorduwadowyge eerduwado, akore: Imedu Onaregedu makudumode ime ekera kai, emode bito, mare jewodumode tuwi piji pugeje merimode pobe ma jewu metuia bokware dykeje. Mare ekare nowy bataru pawyje, mare epagudure ce tunorawo ji jamedu. Du kejere icare ere tugirimi Cafarnaum bakurirewy kae. Tuiedui tuwai tada dykeje, unorare ei: Kaboba jiba tamagore mato awaraji? Mare emagokare, paga karega, awaraji enorare pui kakoduwu ia pudumiba tugurimode pugori du bogai. Icare ure tumugudo, makore ei, akore: Cewu aidure tugodywo boetojiwu, umode tugo boi, romode nono tumedage emagore jiboe jamedu boeji. Icare ure tugeragu ia negeduroguji, ure rakojedo boe etoiadoda, ure todomo ji, akore ei: Ure tugeragu awy ia negeduroguji ikie tabowu boe eiamedu boe, iire roino jamedu, ure tugeragu iiwyge, mare ii karega eroino, mare cewy ure itaregowu jire eroino.
Cewu onakare paiwu, pameduianure ema. João akore ji: Cegimejera, ceerdure ia cemeduiakare emawu ui Aroe pegarewy barigu akie tabo duji, icare cemagore ji ro kaiagu ino. Mare Jesus akore ji: Tagago kaba ro kaiagu ino. Paga karega, iaboe iaboe umodykare turo kurirewy towyje ikie tabo, dykeje tumago pegawo ii. Paga karega, cewy onakare paiwu, rore pagaidu reore. Cewu ure pobo maku tagai, tameduiai Cristo cedu kodi, boe jokodu jire inagomode tai: mori pijidodumodykare ai. Mare cewy ure awuia biegare tu oinowu rogu meartorui iidu butudo turo pegarewyto ma, ema remawure umode bukigu kogudo cidoru kajeje tori kurirewy tabo, dure umode tuwarigu pobo maerewyto. Akera koiamode umode awudydo ma, kado, ema remawure atumode baruto akana kobo tabo, mare atuwo joru akedu bokwarewyto akana pemega tabodu ema karega. Nono ate ewimodykare , joru bitumodykare jamedu. Awure koiamode umode awudydo dykeje, kado, barigu. Ema remawure amode aremo boe eeda pemegarewy akedu bokwarewyto awure kobo tabo du rema, mare awuremode pobe dytabore awarigudumode joru akedu bokwarewyto dure ema karega. Nono ate ewimodykare , joru bitumodykare jamedu. Aeku koiamode umode awudydo ma, tawyje. Ema remawure amode aremo Pao o boe pemegarewyto aekui mito tu je dytabo du rema, mare awarigudumode joruto aekui pobe dytabo du rema, ema karega. Nono ate ewimodykare , joru bitumodykare jamedu. Mare paga karega, ime eiamedu boe ekodu boe emode kagirido sal tabo, joru keje. Iaboe pemegarewy sal rema, mare ro akedumode piji ma, kode inoba turomode tuwo ro maku pudai pugeje? Du kodi icare, sal jetu tagabo, tabemegado pui pudabo.

10. Jesus makoi boei tugera ra pubijiduji. Tudui nowy piji dykeje, uture Judéia kejewu boe etae, toro Jordão kujebiji. Boe makarewyge ekodure apo awaraji. Ure eerduwado pugeje, cewy turoia mitoduji. Icare fariseudoge etaregodure, enoragodure ji, tui tagokogado jitu tabo, pemegarakuduie imedui toreduje barigu du rema. Akore ei: Inoba Moisés akore taroiagu? Egore ji: Moisés akore ime emodyie bapera atugodo tuwire etai tui epijido dytabo. Jesus akore ei pugeje: Tawabo kuguduka du koia Moisés akore oinono. Mare boei tudowyje du paru keje Paore imedu towyje aredu apo. Kodire imedu umode tuo pijido, tuje pijido, mugumode toreduje apo. Nowu inodytabo emodykare pobe pugeje tui pobe dytabo, mare emode mito tu rugadu. Nowu inodu koia, imedu umodykare Paore maku puaiboe ewarigu pubiji. Etaregodui tuwai kae dykeje nowy Jesus ure jorduwadowyge enorare ji inobadu jiba rakuduie akore oinono. Akore ei: Ure toreduje bariguwu, umode tumagu iarodo ai pugeje ma, ro pega nure. Jamedu ia aredu umode tugera ra toredypiji, umode tumagu ia ai pugeje ma, ro peganure jamedu.












Jesus mare boe etore kugure. Du keje icare ere boe etore kugure etaru jice ae uwo tugera bu ewygeje du bogai, mare nowy ure jorduwadowyge enogwa korire nowy ure boe etore kugure etarego nonowygei. Icare Jesus, tuiordui nowy inoduji, rore ja tuiogi, akore ei: Nowu pitoridoge kugure etudo mato itae, tagaba tagera jodo ewygeje ipiji. Paga karega, Pao o boe pemegarewy jeonare nowy ure nono nowyge kugure ereorewygei. Boe jokodu jire inagomode oino tai: Pao o boe pemegarewy makudumodykare boe etai, boe emeardae kadui nono awuia pitorirogu meardae reore dykeje. Nowu inodykeje, ure todomo ei, tui tugera bu etaogeje dytabo, ure tuwadaru pemegarewy bu ewygeje.
Oroe kurirewy imedu. Icare ure tuiebu tudywo, dykeje ia imedu aregodure ture tabo ae, ure tubujodo jokorai, akore: Cegimejera pemegarewy, inoba iromode itaregodywo Pao o boe pemegarewy kae, iwi rekodaji? Jesus akore ji: Kodiba akagore ipemegaie? Pao pemegare tu rugadu. Aerduware Paoi boe eroiaguduji: Akaba boe ewido, akera keadu kaba, akaba boe ewadaraodo, akaba boe eekuri pagado, ado nono iaboere aoji, aceji. Akore ji: Ikimejera, nowy inodu jamedu boe irore ino ikodu kimoi mai dytabo jii awy ii inodu kae. Icare Jesus ure tuioku remo to tu je, meardu kurire ji, akore ji: Okware akaiboere mito tu je: Toro, ure akaboboe jamedu boe akirodo tabo, maku marenarue etai, nowy inodytabo akoroe kuricigorewy mugumode baru tada akai. Du keje, mato itae, akodydo itabo. Nowu bataru keje, kiarigodure tu je, uture tugiarigody tabo, paga karega, oroe kuricigore kodi. Icare Jesus, taiwoi toiei dykeje, akore nowy ture jorduwadowygei: Oinore boe biare oroe kurireboe etumode Pao o boe pemegarewyto du rema. Icare nowy ure jorduwadowyge epagudugodure tu, nowy bataru keje. Mare Jesus akore ei pugeje: Itore kugure, boe biare cewy ure tuiodo toroe kuri inodu otoidu umode turemo Pao o boe pemegarewy kaedu rema. Ia camelo uwo tuiebu taci meriricira pororogu kajejedu biare, mare ia oroe kurirewy uwo turemo Pao o boe pemegarewyto dure bia remawure. Eebogody kurire nowy inoduji, emagore jice woje pui: Kode, ioguduba umode cinorudo? Jesus, taiwoi tu ei dytabore akore: Awu inodu, ime eroiwamodykare , Pao ai rema, ukare ino. Paga karega, Pao roiware boe jameduji. Icare Pedro makore ji, akore: Ica, cere cegera ra boe jamedu boe piji cegodywo akabo. Jesus akore ji: Boe jokodu jire inagomode oino tai: Nowu ure tugera ra tuwai piji, iarema tumanamage epiji, tuduiemage epiji, tuwiemage epiji, tuo piji, tuje piji, tore epiji, iarema to moto piji iiwygeje, iarema ino bakaru pemegarewy koia ma, mori makudumode etai woe moto keje, Awu ewaidoge, etumanamage, etuduiemage, etuwiemage, etujemage, etuomage, etore, eno moto boe, itodu makamode tugori, onare eiwyge etonamode ei jamedu. Nowu inodu jamedu boe umode ei woe moto keje, mare ewi rekodaji eedumode baru tadawu Pao o boe pemegarewy akedu bokwarewy keje. Boetojiwu makarewyge ekodumode boi, boiwu makarewyge ekodumode boetoji.
Jesus makore tuwiji tuiewoduji pobe ma jewu metuia bokware pugeje. Ekodure Jerusalém kaewu awaraji. Jesus kodure etododai. Epagudugodure, ekodure rekodaji tubagudu koia. Icare ure nowy ture jorduwadowyge edo tudo pui paci woje pudabo pugeje. Icare makore ei ure ewie boemode pudui duji. Akore: Icare parudunure Jerusalemto, dykejere Imedu Onaregedu makudumode brae eimejerage etai, escribadoge etai, emode bitoduiagu, emode maku boe etai, erorerumode ji, emode todoguru to ji, emode boe to ji, emde bito. Mare meri pobe ma awy metuia bokware dykeje, jewodumode. Icare Tiago, João, nowy Zebedeu ore, ere tuburedo jice Jesusji, egore ji: Cegimejera, cedaidure awo cenogwamagudumode bogaiboe jamedu boe maku tu cenai. Akore: Inoba tagaidure irowo tai? Cedo cemugudo paci puibiji akana pemegarewy keje, akana kobore keje, amugui arugu keje dykeje. Icare Jesus akore ei: Taerduwakare tagogwamagudure bogaiboeji. Tagudumode ikudumode cewy icebaeji, iarema tagao pegododumode itao pegododumode taboboe tabo? Egore ji: Ceroiwamode. Jesus akore ei pugeje: Boe jokodure tagudumode icebaemode ceboece rugadu, tagao pegododumode itao pegododumode taboboe tabo jamedu. Mare nowy tamugui ikana pemegarewy jaogwai, iarema ikana koborewy jaogwaidu, nowy inodu jeonakare ii, nowy inodu jeonare jeonare puduiwygei. Tumeardui nowy inodu jitu keje, nowyge ei ikera pudogiduredu ekorigodure Tiagoji, Joãoji. Icare Jesus makore etae, ure eerduwado, akore ei: Taerduware jeture to moto jiwu brae eimejerage eeture jituji. Mare tadoda umodykare ino, mare ia tagi tagaidumode taguriwo pugori ma, nowure tadugaremode ema. Cewu aidure tugodywo boetojiwu ia tagi ma, tumedage eiamedu boe etugaremode ema. Mare paga karega, Imedu Onaregedu aregodure, mare boewo tugurido pudui karega, mare tuwo boe ekurido du bogai. Jamedu tuwo tumagu tuwidodywo tuwo makarewyge einorudo. 
 Jesus ure Bartimeu joku bokwarewy pemegago. Icare etaregodure Jericó bakurirewy kae. Icare Jesus ure tudawyje nowy bakurirewy piji nowy ture jorduwadowyge ebo, ia boe makarewyge ebo, dytabore ia imedu joku bokwarewy iei Bartimeu cedu (Timeu onaregedu), mugure awara okwai, tumagowo ia boe enogudugodure taboboe bogai. Tumeardui Jesus Nazaré pijiwu raboduie dykeje, ure toiogwari rakaguragado, akore: Jesus, Davi onaregedu, akogudydo itabo. Makore jiwyge emagaguragare uwo togwa rawyje, du kodi karega, ure toiogwari rakaguragado remawu kimo, tagoi oino dytabo: Davi Onaregedu, akogudydo itabo! Jesus ure tuburedo ca je, akore: Tamagodo bogai. Emagore nowy joku bokwarewy bogai, egore ji: Atugu ato! Aragojedo! Makonure awogai. Icare nowy joku bokwarewy, tui tugudae boarewy barigu tubiji dytabo, ure turagojedo, ure taredo taci je, uture toro ae. Icare Jesus akore ji: Inoba akaidure irowo ai? Nowu joku bokwarewy akore: Ikimejera, itaidure awo itaiwodo. Jesus akore ji: Toro! Amearturaere akinorudo. Nowu inodu tonaji kuri je, joku aiwore rugadu, icare kodure Jesus apo awaraji.

11. Jesus ui turemo Jerusalém bakurirewy todu. Jesus mare ture jorduwadowyge, icai tuburedo Jerusalém jitu keje, etaregodure Betfajé, Betânia enogwato, puredu tu Oliveira kejewu torekoduji. Nowu piji Jesus ure nowy ture jorduwadowyge ei pobe tu jedu etudo. Akore ei: Tadydo mugure taegoraiwu ba boturoguto. Kuri tai taremo to dykeje, taerdumode ia jumento rogu okwa iku kogui ipo tabo nono du boe ekai tumugudo keje roga duji. Okwa iku kiwyje, mato apo. Iaboe enoramode tai, akomode: Inoba taroino? oino tai ma, tagagomode ji: Cegimejera okeare bogai, mare biega tu je dykeje umode maku tuibagi. Icai tudui toro dykeje, eerdure nowy jumento rogu okwa iku kogui baiporo jetugae, ia awara uia mugu keje duji. Ei okwa kiwyje du tonaji, ia jeture nonowyge enoragodure ei: U! Kaboba jiba taroino? Kodiba tare jumento rogu okwa iku kiwyje? Enogwa kodure Jesus tagoiagudu rekodaji. Icare ere edo reko rugadu. Ekodure jumento rogu apo Jesus ae, ere tugudae bu keje, icare Jesus ure tumugudo keje. Makarewyge ere tugudae baado awara oiagi, iagere iwara, aru boe, ere kado, ere roto ja ja ja moto joki. Kodure boetojiwyge, mare kodure rekodajiwyge ere iogwarido ji tagoi oino dytabo: Paegarewo! Pawo awy Imedu aregodui Aroe Eimejera ie tabodu kurido. Pao jetui boeidu aregodui paedoga Davi pijidu pemegare. Paegarewo ji toro baru oto mitodu kae! Du tonajire icare Jesus ure turemo Jerusalemto, uture Pao uwai kae, aiwore jeture nonoboe jamedu boeji. Du kejere, meri rekodure du koiare ure tudawyje bakurirewy piji, kodure Betânia kae nowy ture jorduwadowyge ebo.
Jesus mako pegare figueira iji. Barogwato, ei tudawyje Betânia piji dykeje, Jesus uke boire ji. Jordure jaegiri ia figueira iji aru tugui keje duji. Kodure tu kae tuiordywo tu ia tudu rogumodedu bogai. Ure tuburedo nowy iji, mare jordure tu aruji tu rugadu; boe aregodukare pudae tudywo roga kodi. Makore nowy figueira iji, akore: Boe emodykare atudu kowyje tu rugadu. Nowu ure jorduwadowyge emeardure nowy ui tuwadaru pegado duji.
Jesus ui ure akirodo Pao uwai tadawyge ewarigu pijidu. Etaregodure Jerusalemto. Kodi icare Jesus ure turemo Pao uwaito. Boekarema, ure nowy ure akirodo toroe tabowyge, ure akirodo pu oroe jiwyge ewarigu Pao uwai piji. Ure akiro makudui puibagidu emage eno ira butudo jamedu. Aidukare boe ekodywo iaboe tabo jice woje Pao uwai kajeje. Ure eerduwado nowy tuwadaru tabo: Atugododure oino: “Iwai iemode moto jamedykejewyge enogwamagudywo tubaru tabodu reno” (Jer 7,11). Sacerdotedoge eimejerage, escribadoge, tumeardui inodu jitu keje, eemarure inoba turowo tuwo bito. Mare epagudure ce, boe eiamedu boe jebogodure o bataruji kodi. Boekarema, meri rekodytabo, Jesus ure tudawyje bakurirewy piji ture jorduwadowyge ebo.
Boe enogwamogudae ro raka. Barogwato pugejewuji, meri rutu tabo, tugodui cewy figueira i rakojerewo kori pugeje dytabo, eerdure kicarui jii tugwa kae duji. Pedro meardure inodu okea kodiboe keje, icare makore Jesusji, akore: 
Cegimejera, akaiwodo cewy awadaru pegare jiwu figueira i biji. Jesus akore ei: Tameartorudo Paoji. Boe jokodu jire imode awadydo oino tai: iaboe emagomode awy torekoduji: Akorodo oino, awarigu pobo maerewyto, akore inowu meartoru bokwamodykare tuwabo tada, mare meartorumode tumagore jiboe jamedu boe umode ino rugadu duji ma, nowy ro pemegarewy kurirewy umode tudowyje rugadu. Kodire imagore oino tai: Tagogwamagudumode iaboe bogai dykeje, tagogwamagudure bogaiboe jamedu boe tameartorudo makudumodyie tagai rugadu duji dykeje, makudumode tagai. Mare taragojemode tagogwamagudywo dykeje, tawudugugo ia jetu pegare taiwu ia tamedage eroji, duma Tao baru tadawu butugugodywo taro pegarewyji jamedu. Mare tawudugugugodumodykare boei ma, jamedu Tao baru tadawu umodykare taro pegarewy butugugodaedo jamedu.
Jesus ro raka. Icare Jesus mare ture jorduwadowyge ere tugirimi Jerusalém kae pugeje. Icare Jesus merui Pao uwai oiagi dykeje, nowy sacerdotedoge eimejerage, escribadoge, boe codydoge ere tuburedo jice ae. Icare enoragodure ji, egore: Kodiba aroino? Kakoduwu boe eimejera koiaba ure arodo ino? Icare Jesus akore ei: Kode, inorawo tai iaboeji jamedu: Tamode tagogiegi ji ii dykeje, inagomode tai kodiba iroino. João o boe etao pegodody baru piji na aregodure, iarema ime epiji na aregodure? Tamagodo ii. Icare enorare pui jice woje jice woje, tagoi oino dytabo: Pagagomode baru pijie ma, akomode: Kode, kodiba tameartorukare ji? Inodu umode. Mare pagagomode: Ime epiji ma, pabagudure boece jamedu. Epagudure boece rugadu, paga karega, boe eiamedu boe emeartorure profeta remawuie ure Joãoce kodi. Egore Jesusji: Ceerduwakare. Icare Jesus akore ei: Imi jamedu imagomodykare tai kodiba iroino.
12. Boepa tadawu ime pegarewyge. Icare makore ei awy ia bakaru tabo: Ia imedu ure ia boepa mugudo, ure boe aiado ji, ure ia parera kurudodure taboboe towyje ji. Ure ia bairairewy mugudo keje, ure iaboe emaragodydo ji dykejere uture nowy moto piji. Boe aregodure dykeje, ure ia tudugare utudo toro etae, ewo nowy boepa tadaboe ia maku ai pudae. Aró kode, erugodure ji ere tubodo apo, ere okorido, ere udo tugirimi tugera kedo tabo. Icare ure ia tudugare utudo toro etai pugeje. Nowu jamedu ere okorido aora keje, ere okorawu turo tuwadaru pegarewy tabo. Nowu ore emawu, ure ia tudugare utudo etae pugeje, mare ere bito. Du kejere ure ia makarewyge etudo etudo etae pugeje, duwygere ere iage etogorido, ere iage ewido. Iare mugu kimodu Onaregedu meardu kurire jiwu rema. Icare ure utudo etae jamedu boigodu, tagoi pudui dytabo: Ekera amagadumodykare itonaregeduji. Mare nowy ime egore pui: Awure jeonare awy jamedu boeji. Mato, pawo bito, pagiwo pagoere omode emaboece. Icare ere tubodo apo, ere bito, ere barigu toro boepa piji. Kode, inoba nowy ore boepa cewy romode pugeje. Aregodumode ma, umode nowy jeture jiwyge etagedydo, umode nowy boepa maku iage etae. Tamagokare awy bakaru atugododui bapera keje duji: Ure baimugudowyge ere ia tori pijido toro, boekarema, nowy torire icare ema remawure ema? Nowu inodu jamedu boe Pao maragodae rema, dure pagaiwore ji ma, paebogodure ji (Sl 117,22 23) Etaidure tuwo tugeragu ji, mare epagudure boece. Ere boe pa ui nowy bakarudo oinowu jeonaie puduiduji. Mare ere pijido, eture piji.
Boe enorai boe enoroe mori jidu. Du kejere icare ere ia fariseudoge, ia herodianodoge erojai toro bogai, ewo tugeragu ji ia bataru keje. Icare ere tuburedo jice ji, egore ji: Cegimejera, ceerduware amagore jiboe boe rugaduie duji, akare iaboe ko pugori, akaiwokare ure nono boe eiboe jitu kodi, mare are boe eerduwado Pao o awara pemegarewyji. Boe emodukana tuwai kejewu tumaragodae, toroe ia mori maku César ai, iarema umodykare ino kana? Tuiordui ia boe pagadoduie emage du koia, akore ei: Kodiba tare taro jokodu kodaedo awara kajeje iwudywo du bogai? Iordywo ia diieroji ka. Ere makai. Icare unoragodure ei: Ioguduba padure awy diiero meriri keje, awy ia bataru tabo? Egore ji: César reno. Du kodi icare Jesus akore ei: Kode, César aiboe maku César ai, Pao aiboe maku Pao ai jamedu. Icare erore ta... ji.
Boe enorai boe eewodumodedu jitu. Icare saduceudoge, duwyge egore jewodureboe bokwaie, eture mato ae, enoragodure ji: Cegimejera, Moisés akore cei: iaboe etumana bimode toreduje piji tore bokwa tabo ma, uwie mugumode apo emawo orere tumana ai. Aró, kode, ia boe keje ia uwiemagere ikera awubodure pobe taci ikera awubowuto. Boetojiwu uwiredodure, mare bire nowy toreduje piji tukai ia tore towyje ai dytabo. Rekodajiwu mugure apo pugeje. Bire piji jamedu tukai iaboe boedo apo dypiji. Du inodu reorere rekodajiwure pugeje. Du reorere nowy ei ikera awubodure pobe taci ikera awubowutodu emugure apo, mare etorekare ai. Eregodajire icare nowy aredu bire jamedu. Eewodumode pugeje ma, kakoduwuba jeonamode nowy areduji? Paga karega, eiamedu boe emugure apo. Jesus akore ei: Tawogware boeto, takare bapera atugo pawyje, takare Pao ro rakarewy pawyje jamedu. Boe eewodui tuwi piji dykeje, ime etuwiremodykare , areme etugogemodykare jamedu. Mare erumode nono Pao o tupadoge ereore baru tada. Nowu boe eewodumode pugejedu, tamagokare bapera atugodody padui Pao ui tuwadaru maku botoguru kajeje Moisés aiduji: “Imire Abraão, Isaac, Jacó eno Aroe Eimejeranure imi?” (Ex 3,6). Birewyge eno Aroe Eimejera karega ure ema, mare jerewyge tu rugadu. Du kodire tawogwa kuricigore boeto.
Boe eroiagudu remawu. Ia escriba meardure egoi pui duji, icare ure tuburedo jice ji, jordui mako pemegai ewadaru jipagi du koiare, unoragodure ji: Kakoduwu boe eroiagu inoduwuba kodure boetoji? Icare Jesus akore ji: Boe eroiagudu jamedu boe duwu boetojiwu reo: Tawiapagado, Israeldoge, Pagimejera pago Aroe Eimejera ure Boe Eimejera mito tu jewu rema. Ameardu kurido Akimejera Aroe Eimejeraji, awabo jamedytabo, akaroe jamedytabo, ameardae jamedytabo, aro raka jamedu boe tabo. Ica, rekodajiwu reo: Ameardu kurimode ameduiaji, ameardu kurimagai ai du reore. Ia boe eroiagudu kurirewy ukare awy piji pugeje. Nowu escriba akore: Pemega remawu nure, ikimejera, amago pemegare. Akagore Aroe Eimejera mito tu je, kodie ia kae pugeje. Kodie boe emeardu kuriiagu ji tuwabo jamedytabo, tumeardae jamedytabo, tudaroe jamedytabo; jamedu boe emeardu kuriiagu tumeduiaji, nono tumeardu kuri magai pudui du reore, awy inodure pemega remawuie boere maku Pao aiboe jamedu boe kori. Icare Jesus tuiordui akoi tuiorduwa pemegarewy tabo duji dykeje, akore ji: Aiaekare Pao o boe pemegarewyji. Nowu inodu otobiji, iaboe iaboe ekidakare tunorawo ji pugeje.
Jesus makoi boe eroiagudu epage eidu. Jesus uwadodure Pao uwai tada, dykeje akore ei: Kodiba escribadoge egore Davi onaregeduie ure Cristoce? Mare paga karega, Aroe Pemegarewy koiare ure Davi akodo oino: Pao akore Ikimejeraji: ”Amugudo ikana pemegarewy jaogwai jii ii onare ewu awure kuda du kae” (Sl 109,1). Aró, kode, Davi akore cimejeraie ema, kodiba icare onaregedu umode ema? Boekimorema, nowy boe makarewyge emeardure ji taidytabo tuiegare tabo. Makore ei, ure eerduwado: Tameardu awadydo tai escribadogei, duwyge etaidure tumeruwo tugudae rai tabo duji. Etaidu barikare tui boe eimadydo pudui ba oiagi duji, etaidure tui tumugudo boetojiwu boe emuga keje, sinagoga tadaduji, boetojiwu boe emuga togwage kejewo keje duji. Ekigodure ukoge birewy areme enoroe boe akedydo epiji, ere boe eerdydo togwa kuridody raicigoie ure duji. Nowu inoduwygere Pao umode tugogadody kurido.
Oredu bire pijiwu aredu ui toroe makudu. Ia boe keje, Jesus ure tumugudo boere tubaru kejewu emawu diiero meriri tugu tugudure towu ira jokorato, oebatodure inoba boere diiero bu bu tada duji. Boekarema o diiero kurirewyge ere diiero makudu kuricigore. Ia marenaru aredu oredu bire pijiwudo aregodure, ure ia diiero meriri rogu ui pobe tu jedu tugu to. Icare Jesus makore ture jorduwadowyge ewogai, akore ei: 
Boe jokodu jire inagomode oino tai: Awu marenaru aredu ure diiero makado nowy o makarewyge eno diiero kori irato. Mare paga karega, eiamedu boe ere to diiero kuri inodu gigudurogu ere tugu. Mare awudorema, ure diiero bu marenarui pudumi dytabo, jeture pudabowu jamedu boe ure maku.

13. Jesus makoi boe pegamodyie Pao uwai jitudu. Ere tuiebu Pao uwai piji, dykeje ure jorduwadowyge ia makore Jesusji, akore: Cegimejera, akaiwodo awy tori awy bai cedu motuji. Icare Jesus akore ji: Ica, aerdure awy bai kuri oinoduji? Awu kuri inodu ia ri padumodykare puaogeje. Icare ure tumugudo Oliveira kejewu torekodu aogeje, Pao uwai jokorato, dykeje icare Pedro, João, André, enoragodure ji tu tuginoi. Egore: Amagodo cei, inoba boemodedykejeba nowy inodu umode tudowyje? Inoba boemode tudo tuwo boe pawyje nowy inodu umode tudowyje dykeje duji? Icare Jesus akore ei: Taeto tai, takawo boedo taekuri pagado. Makarewyge etaregodumode ikie tabo, tagoi oino dytabo: Imireo. Emode makarewyge eekuri pagado. Tameardumode boe erugodumode puidu padui boekajeje duji ma, tabagudu kaba; paga karega, nowy inodu umode tudowyje rugadu, mare oto pa rugadu karega roga. Moto padui pudabowyge erugodumode pui jice woje, jice woje; moto amagadumode makarewy boe eeda joki, boe eke boimode boei; nowy inodu okorimodeboe boe paru rema. Taeto tai, boe emode tumugudo tawygeje brae eimejerage etoiagi, boe emode boe to tai sinagogadoge etada, tajedodumode brae eimejerage etae igoia, tamagowo iiboe jokoduji eegai. Mare ema remawure Pao o bakaru maiwu pemegarewy kuodumode moto jamedu boe keje boe akedumodedu otodai. Tajedodumode tajebage etae dykeje, tameardaekaba tamagomode jiboe bogai, mare tamagomode padure cai tagajejewu tawadaruji. Mare paga karega, tagi karega tagagomode oinono, mare Aroe Pemegarewyre makomode taiabiji. Umanareboe umode tuwie bito, uoreboe umode tonaregedu bito. Boe etore etonamode tuomagei tuwo ewido. Boe eiamedu boe ekodu kagirimode tai ikie koia. Mare iedu rakamode pudui jii nowy inodu oto kaewu, inorudodumode. Taerdumode boe pegarewy remawu jetui boe pemegarewy muga keje (makomode awy atugododure jiwu umode pawyje), kode, jeture Judéia kejewyge eregodydo torekare boeto. Jeture bai aogejewyge ekaba turawyje tuwo turemo baito tuwo iaboe reko piji. Jeture toro boe tadawyge ekaba tugirimi tuwai kae tugudae bogai. Jiwo pegamode cewy kuiarurewy areme, cewy ure tore kugure enogwagirido kimowyge! Tagogwamagudydo nowy inodu ukawo tudowyje biaku butu tabo. Paga karega, nowy kodiwu keje boe ecebae kuricigomode. Pao ui boe etowyjedu paru piji jii oino, umodykare ino pugeje jamedu. Pao umodykare boe koborido ma, iaboe iaboe umodykare cinorudo. Mare umode boe koborido, tuwiapaga tabo ture tugeragu pudaewu pemegarewygei. Du kodi care, iaboe egomode: Cristo reo. Emarice! oino tai ma, tameartorukaba ji. Paga karega, makarewyge emode Cristodo pudumi paga tu je, emode profetadogedo pudumi paga tu je, emode ia turo kurirewy towyje tuwo pemegarewyge eekuri pagado jamedu, turoiwamode dykeje. Tagirema, tameardu awadydo tai. Ica, inure taiagu tado tarugadu.
Imedu Onaregedu aregodomodedu. Nowu kodiwu keje, nowy boe ecebae rekodaji, meri joku urugumodykare , ari urugumodykare . Kuiejedoge ewudumode baru piji, baru tadawu ro rakareboe akedumode. Kode, dykejere icare boe eerdumode Imedu Onaregedu aregodui boetugu aogeje duji, turo rakarewy tabo, turugu motu rakaguragarewy tabo. Umode to tupadoge etarego tuwo baru paru jamedu jiwu pemegarewyge eiamedu boe edo tudo pui. Tado boe pa awy inodu remagudui figueira i jitu duji: itura boe kugudure dykeje, aru botugodure dykeje, taerduware butao oto aregoduie ure duji. Du reorere taerdumode icai inodu ui tudowyje dykeje, taerduwamode Imedu Onaregedu puredugoduie ure baiporo kae duji. Boe jokodu jire inagomode oino tai: Awu inodu kodumodykare awy maiwu boe ekori. Moto, baru akedumode, mare iwadaru rema okwamodykare . Mare nowy inodu umode tudowyje jiwu meri iaboe iaboe eerduwakare ji, jamedu baru tadawu tupadoge eerduwakare jamedu; ica, Imedu Onaregedu jorduwakare ji jamedu, mare tu Pao tu rugadu. Tado nono iaboere nowy bakaruji, tameardu awadydo tai, mare paga karega, taerduwakare inoba boemodedykejeba. Umode nono ia imedu utumode tuwai pijidu, umode tudugarege eetudo tuwaiji, tui pu jorduwado tumaragodae boe jitu umode ia baiporo epa jetudo ei du reore. Kode, tagoebatodydo, paga karega, taerduwakare inoba boemodedykejeba nowy cimejera aregodumode tuwai kae duji: meri rekodytabo rabodu, iarema boecoji rakudu, iarema kogorigadoge egogodumode dykeje rabodu, barogwa kodody tabo rabodu. Paga karega, aregodumode dykeje, jetukawo pa je tanu padu pagaji. Imagore tai boe jamedu boe imagomode ino boe eiamedu boei: Tameardu awadydo tai.

14. Boe emeardaere tuwo Jesus bito. Meri pobe du rekodaji, petamode Pascoaji, amirewy rokarewyji jamedu. Boekarema, sacerdotedoge eimejerage, mare escribadoge eemarure tuwo tugeragu ji, je paga inoduji, tuwo bito du bogai. Mare egore nowy peta keje kaegae, boe jokodukare kare boe erugodukawoe pui nowy inodu koia.
Jesus rakojei Betânia kejedu. Jesus rakojere Betânia keje, Simão moci bare jiwu uwai tada. Mugure ira keje du kaere ia aredu ure turemo mato ia ruwobo moturewy tabo okorobadui nardo oku rorewy awadytabo, mori kuricigore dytabo; ure nowy ruwobo moturewy bowyje, ure nowy roreboe redo Jesus aoto. Boekarema, ia emage ekorigodure, egore tudada: Kodiba ure awy roreboe roto ja je? Uia umode akirodo diieroi 300 cedytabo uwo maku maku marenarue etai. Ekorigodure ji. Mare Jesus akore ei: Piji, kodiba tagagoino ji? Unure turu pemegarewydo ii. Paga karega, marenarue emode tu tu tadoda; tagaidukeje taro pemegamode ei, mare imirema, imodykare jii oino tagabo. Rore roiware tu jiboeji. Ure boekaguru rorewy reko iiogi imedumode moto tadawu paru kae. Boe jokodu jire inagomode oino tai: Pao o bakaru maiwu kogadodumode kejewu moto jamedu boe, reorere awy roi iidu kogadodumode jamedu, boe ewia jetuwo ji.
Judas ui Jesus makudu. Nowu ure jorduwadowyge iai mito tu je du, iere Judas cedu, uture jice sacerdotedoge eimejera ae tuwo Jesus maku ai. Awu inodu akaru koiare icare eegare kuricigore, egore tumodyie ia diiero maku ai. Icare jeemarure kakoduwu ia kodiboe kejeba tumode maku etai du bogai.
Jesus ui Páscoa towyjedu. Amirewy rokare jiwu boetojiwu meri nowy ure jorduwadowyge enoragodure ji: Kaiba akaidumode cewo cegera pemegado pagogwagewo Pascoaji. Icare ure nowy ture jorduwadowyge edo pobe tagoi ei oino dytabo: Toro bakurirewyto. Nono ia imedu kodumode tadogi pori tabo, pobo tabo. Tagodumode apo. Ure turemo baitowu keje tamagomode nowy uwaire nowy bai cewy imeduji: Cegimejera unorare ai kakoduwu bai tadaba inogwagemode ire jorduwadowyge ebo Pascoaji? Umode taerdydo tu ia bai mugui puaogejedu ema remawuji ui turugadu duji. Nono tamode boedo turugadu nono. Icare cewy ure jorduwadowyge ei pobedu eture toro bakurirewyto rugadu. Eerdure Jesus akoi umodyie duji rugadu, nonore icare ere Pascoamodedu udo turugadu nono. Meri rekodytabore icare uture toro nowy ture jorduwadowyge eiamedu apo. Emugui ira keje togwage tabo dykeje, Jesus akore: Boe jokodu jire inagomode oino tai: Ia tai mito tu jedu, okwagere itabowu, koiare umode imagu. Ekiarigodure tu je, enoragodure tu ji puregodaji, egore: Imi kana? Akore ei: Tai ikera pudogiduredu pobe taci iwurekotowyge ia tagi, okwagenure iprato mitoduto itabowu. Imedu Onaregedu kodumode, bapera atugoi pudui du reore. Mare jiwo pegamode nowy imedu ro koia ure Imedu Onaregedu makudydodymode tuwidodywo. Ema remawuia botumodykare du rema.
Jesus ui boe ekedo pudumidu. Enogwage tonaji, Jesus ure tugeragu amirewyji, ure togwakurido tu je, dykejere ure tugera bu kajeje, ure maku etai, tagoi oino dytabo: Emareo, kowyje, ikodu reo. Du kejere ure tugeragu parera kuru ja roguji, ure togwa kurido tabo pugeje, ure maku etai, eiamedu kudure ce. Akore ei: Awu ikureo, bakaru maiwu jiwu iku, dure redodumode makarewyge etai. Boe jokodu jire inagomode oino tai: Ikudumodykare parera kuruce pugeje jii, ikudumode ce pugeje Pao o boe pemegarewy keje du kae.
Jesus ure Pedro bie. Turagodui tugeroia jitu akedykeje, eture toro Oliveira kejewu torekodu kae. Icare Jesus akore ei: Taiamedu boe meardae begamode, mare paga karega, atugododure oino: Imode jeture nowy barege kugure eiwu korido, dukeje eromode ja tuku je (Zac 8,7). Mare iewodumode du rekodaji ipagamode tawogai Galiléia keje. Mare Pedro akore ji: Boe eiamedu boe emeardae begamode ai ma, imodykare ino rugadu. Icare Jesus akore ji: Boe jokodu jire inagomode oino ai: Awu boeco rugadu jire kogariga akogodumode pobe dyotodai, amode aerduwa bokwado ii pobe ma jewu metuia bokware. Mare Pedro akore ji pugeje: Iwidodumode akabo, mare iwo iorduwa bokwado ai du umodykare . Eiamedu boe egore oinoduji jamedu.
Jesus makoi tuoji Getsmani kejedu. Du kejere eture ia boe eeda iei Getsmani cedu kae. Nonore icare Jesus akore ture jorduwadowygei: Tamugudo tu woe jao imagoi baruto du tonaji. Ure Pedro, Tiago, João eko pudabo. Icare kugudugodure tu pudabo, kiarigodure tu je. Icare akore ei: 
Itaroe kiarigodure iwimodedu kae, taedo woe, tagurodydo tu je. Icare ure tuwure taru tu epiji, nonore ure tubujodo kuri tuku mototo, makore Paoji, akore uia turugadu awy boemode inowu koduia tugori. Akore: Ioga, aroiware boe jameduji, awy icebae roto oino ipiji, mare ukaba itaidu reore, mare udo nono akaidu reore. Du kejere uture nowy ture jorduwadowyge etae, boekarema jeture pa enu padu pagaji. Akore Pedroji: Simão, anudu nure? Akurodumodykare tu jao. Tagurodydo, tamagodo tabaru tabo, tameardae pegarewy butu kawo tawygeje, mare paga karega, boe etaroere turugadu, mare boe ekodu rema kugudugody nure. Ure turodo boku ei pugeje, makore Paoji pugeje, tumagoi cewy tuwadaru mitodu jitu tabo. Tui tugirimi dytabo, jordure enu padu biji pugeje. Paga karega nore kori remawunure eeku jitu kodi. Eerduwakare inoba tagomode duji. Boekarema, ure tugirimi pugeje, tagoi ei dytabo: Tanudydo, tagamudo. Urugadu. Boe aregodure pudae. Imedu Onaregedu makudumode ro pegarewyge ekera kai. Taragojedo, marigu padywo! Cewu umode imaguwu puredugodure. 
- Boei tugeragu Jesus jidu. Mako kimoredu kaere, Judas Iscarite, nowy ia ure jorduwadowu, aregodure. Apore ia makarewyge ekodure, tugedui toriga jitu tabo, ipo jitu tabo. Baire eimejerage, escribadoge, boe codydoge, eigoiare ere erodo ino. Boekare, cewy umode edo turugadu jiwu ure bakarudo turugadu ei, akore: Cewu imode inogwabi jiwu, ema reno, tageragu ji, reko toro, mare butugu tabo. Icare tui tuburedo Jesus jitu tabo, akore ji: Ikimejera. Ure togwabi ji tu je. Icare ere taredo ai, ere tugeragu ji. Icare nowy ia rakoje puredure nono jiwu, ure tariga rairewy tawyje, ure nowy baire eimejera ia utugare bia kado. Icare Jesus akore ei: Tare tarodo nono boe ero magai ia ropegarewy jitu reore taroi tariga rairewy tabo, ipo tabo iwogai duji. Mare nowy inodu boe tada, iragojere tagabo meri jameduji, ii boe eerduwado Pao uwai tada dytabo, mare takare tageragu ii. Mare oino awy inodu ure tudowyje, uwo nono bapera atugo pemegarewy reore. Nonore icare eiamedu boe ere pijido, eregodure piji. Ia iparedu kodure rekodaji aroia kigadu upoi tu pudabo. Boekarema, ere tugeragu ji. Mare ure tugera ra nowy opore pudabowu aroia piji, rekodure tuwiri kedo tabo.
Jesus rakojei judeudoge eimejerage ei tudo puidu eegoraidu. Ekodure Jesus apo baire eimejerage ewai kae. Cewu baire, escribadoge, boe codydoge ere tudo puiwo kae. Pedro kodure rekodaji, tui tuiedu jaedo jitu tabo kuri tuku ewororo kae. Nonore ure tumugudo tu oebatodurewyge ebo, joru okwai, ure towarudo tu je. Baire eimejerage, nowy jeture nonowyge eiamedu boe eemarure pui kakoduwu ia puba readodumode roji tuwo maku bitodywo du bogai. Mare eerdukare iaboeji iaboeji. Makarewyge enogiru pegare ji, mare nowy egoi jitu ukare turugadu pui. Icarema iagere turagojedo tuwadararodui jitu tabo. Egore: Cemeardure akoi: Imode awy Pao uwai todui ime ekera tabodu butudo, mare meri pobe ma jewu metuia bokware dykeje, imode ia to pugeje, mare ime ekera tabowu karega, oinoduji Mare nowy egoi jitu jetukare ji. Icare baire eimejera ure turagojedo taci tumedage etoiabiji, unoragodure Jesusji, akore ji: Inoba ure? Amagomodykare iaboeji iaboeji? Kakodiboe jiba egore oino ai? Mare Jesus ukare tagodo ia tago. Icare baire eimejera unoragodure ji pugeje: Akina Cristore aki? Aroe Eimejera Pemegarewy Onaregedunure aki? Jesus akore: U! Imi rugadu. Taerdumode Imedu Onaregedu mugui Pao ro rakarewy kana pemegarewy jaogwai duji, aregodui baru pijiwu boetugu aogeje duji. Du kodi icare nowy baire eimejera, ure tugerado ja... tugudae keje. Icare tumago raka tabo akore: Kodiba paemarumode ia boe readodui ro pegarewyji du bogai pugeje? Tameardure bataru pegarewyji oino. Inoba ure taegai? Eiamedu boe egore uie turugadu bitodywo. Kodi icare iagere todoguru to ji, ere aroia upodo je tabo, ere tugimori to ji, egore ji: Roinowu pawyje.
Pedro ui tuiorduwa bokwado Jesus jitu. Pedro mugui toro comoroi ewororo keje dykejere, nowy baire eimejera ia utugare aredu aregodure. Ure tuioku kidydo Pedroji tu... ui towarudo duji, akore: Aki jamedu aragojere Jesus Nazaré kejewu apo. Akore: Iorduwakare akagoino jiboeji. Ikare akagoino jiboe pawyje. Ure tuiebu ewororo kaewu baiporoji. Du kejere icare kogariga akogodure. Cewu jordure jiwu aredu akore nonowygei: Awu meture ecewyge etada. Icare Pedrore tuiorduwa bokwado pobe ji. Inodu rekodaji kuri je, nowy jeture nonowyge egore Pedroji pugeje: Boe jokodu ecewyge etumeduia akireo. Paga karega, Galiléia pijiwunure aki. Du kejere icare bataru pegare, akore: Iorduwakare nowy tagagoino jiwu imeduji. Oinore akore tugorigody pegarewy tabo. Nowu inodykeje kuri je, kogariga akogodure pugeje pobe. Icare Pedro biabuture cewy Jesus akore puduiwo keje: Kogariga akogodumode pobe dyotodai, amode aerduwa bokwado ii pobe ma awy metuia bokware. Boekare akore kui... toragudytabo.

15. Jesus rakojei Pilato jokoraidu. Kuri barogwa kodody tabo, baire eimejerage, codurewy boe, escribadoge, ere tudo pui. Ere Jesus ieragogudo, ere reko Pilato ae ere maku ai tu je. Icare Pilato unorare ji: Akina judeudoge eimejera kurirewyre aki? Akore: U! Du tonajire icare baire eimejerage ere roiaodody kuricigodo. Pilato unoragodure ji pugeje, akore: Amagomodykare ? Awiapagakare awyge egoi aro pegarewy boe jituji? Mare Jesus makokare iaboeji iaboeji pugeje. Du koiare Pilato je rore ta je. Boekarema, roiare tui ia meture baicorewy tadawyge ia tawyje petare tu tu jiwu meriji, cewy enogwamagudumode jiwuji. Ia iei Barrabás cedu mugure nono du ere tugeragu ji ia metage pegarewyge ebo, ure ia tumeduia bito du kodi. Boe erudure toro ae, enogwamagudure ji nowy roia bogai. Pilato akore ei: Tagaidukana iwo judeudoge eimejera inorudo? 10(Jorduware baire eimejerageie maku tugori koia jitu duji, du koiare akoino). Mare baire eimejerage egore boei boe enogwamagudywo Barrabás ema remawuie tawyjedumode dure ema. Icare Pilato akore: Inoba tagaidure irowo tagagore judeudoge eimejeraie emawuji? Icare ere toiogwarido pugeje, egore: Bu i keje! Pilato akore: Kode inoba ro pegarewy ure? Ere toiogwari rakado pugeje, egore: Bu i keje! Pilato aidure tuwo nowy boe eegaredo, du kodire icare ure Barrabás inorudo etai, ure Jesus maku etai ewo bu i keje, tui boe to jitu rekodaji.
Tugobaigaregere turo tago amado Jesus jitu. Utorigaraidoge ere Jesus reko toro ia boiadowu ewororo kae, nowy tugobaigarege ewaito, nono ere tugobaigarege epadui pumekejedu boe eto pui nono. Ere aroia urugurewy tugu tu Jesusji, ere boto enado ere udo nono boe etaogajejewu reore, du ere to coku aoto. Icare ere cimadydo apo tagoi oino dytabo: Aegaredo, judeudoge eimejera kurirewy! Ere tugeragu ia ipoji, ere to aoraji, ere todoguru to ji, ere tubujodo ji, tui turo amado jitu tabo. Tui turorerudo jitu akedykeje, ere cewy aroia urugurewy tawyje piji, ere cewy ukudae maku ai pugeje, ere tuiebu apo tuwo bu i padui pugajejedykeje.
Jesus padui i padui pugajejedykeje. Cirene pijiwu ia imedu, kodure nonodu, iei Simão cedu, aregodui boepa pijidu, Alexandre, Rufo etuo, ere udo tudugu nowy Jesus o i padui pugajeje duji. Ere Jesus reko ia iere Gólgota, ino jiboe kae. Awu iere oinowu ure oino “Boe etaora ra jeta”. Ere kudydo kuru jirireboe metui parera kuru tadaduce. Mare aidukare ji. Tui bu i padui pugajejedykeje, ere ukudae pedo pui, kakoduwu, ia pudumiba jeonamode jitu bogai. Meri jetui baru oiadoda, ere bu i padui pugajejedykeje. Nowu padure kejewu i ao keje ere bapera atugo bu, akore: “Judeudoge Eimejera Kurirewy” Ere ia ro pegarewyge ewu i keje apodu ere pobe: ia okwacere kana pemegarewy jaogwai, ia okwacere kana koborewy jaogwai. Oinore bapera atugo kodui pudui dure oino: “Iegidodure boe pegarewyge ebo”. Cewu kodure nono koriwu boe erorerure ji, ere taora roto bai bai, tagoi oino dytabo: Aró! Kode, akire Pao uwai butudo, pemegadodywo meri pobe ma jewu metuia bokware dykeje. Kode akinorudo akaobiji. Arawyje nowy i piji. Du reorere baire eimejerage, escribadoge egore pui tui togorido jitu tabo, egore : Ure iaboe einorudo, pudumire icare roiwakare tuwo cinorudo. Kode Israeldoge eimejera kurirewynure ema, kode udo turawyje i piji ma, paerdywo, pameartoruwo. Nowu padure i keje apowyge emago pegare ji jamedu.
Jesus biredu. Meri jetui baru oia keje dypiji jii meri jogody kae, boeco kurirewy mugure moto jamedu boe keje. Meri jogody kejere, Jesusre toiogwari rakaguragado tagoi oino dytabo: Eloi, Eloi, lamma sabactani Dure oino: Ioga, Ioga, kodiba are ipijido? Icare ia jeture nonowyge, tumeardui nowy inodu jitu keje, egore: Makonure Elias bogai. Nowu ia mito tu jedu rekodure, ure boe otogugudu tugu ia pagodureboe kuruto, ure bu tu ia ipobigody oto keje, ure kudydo ce, tagoi oino dytabo: Pawo pagado tu Eliasmode turawyje du bogai. Jesus oiogwari rakarewy padure boe kajeje. Inodu tonaji, Pao uwai tadawu aroia boarewy ure tuwowyje togwa cobojewu piji ja tuku woje moto kae. Kodi icare megare pobe tu je. Torigaraidoge eimejera rakojere Jesus jokorai toebatodytabo ji, tuiordui akurui toiogwari rakarewy tabodu jitu keje, akore: Awu imedu boe jokoduradu Pao Onaregedu rema. Ia areme eedure nonodu etaiwore ae turagoje jaei jitu tabo. Du etada Maria Madalenare, Maria, Tiago biegarewy mare José etujere, Salomere, Duwygere ekodure apo, eeture ji, rakojei Galiléia tada dykeje. Iage emagare pugeje, duwygere ekodure apo Jerusalém kae.
Jesus tugudui tori todu. Icare, meri rekodure dykeje, (nowu meri jire boere tugera pemegado petaji, sabadore jiwu okea keje). Icare José Arimatia pijiwu, jorduwa rakarewy imedu, upagare jamedu Pao o boe pemegarewy bogaidu, aregodure, ure tugidado pudui taci Pilato ae, okwamagudure ji uwo Jesus maku pudai. Pilato jerore ta... Jesus akuru marigudui kuri je duji. Kodi icare, Pilato makore torigaraidoge eimejera bogai, unoragodure ji marigudu rakuduie Jesus akurure du bogai. Nowu torigaraidoge eimejera akore uie, boe rugaduie. Kodi icare akore uiagu maku cewy okwamagudure bogaiwu ai. Josere ia aroia kigadurewy aru, icare ure rawyje i padui pugajejedypiji, ure aroia upodo apo, ure tugu ia aroe eiao mugui tori poroto duto. Kodi icare ure ia tori roto kororo jice tuwo bu je keje du bogai. Maria Madalena, mare José uce Maria, enoebatodure jice ure tuguwo kae.

16. Jesus jewodu. Sabadore jiwu meri akedure dykeje, Maria Madalena, mare Tiago uce Maria, mare Salom ere akirodo ia roreboeji tuwo reko Jesus joki. Icare semanamode turemo jiwu meri boetojiwuji, meri rutu keje kuri je, eture toro meturewo kae. Egore pui: Ioguduba umode nowy tori roto oino pagai meturewo je piji? Icarema, tui tuie awogado dytabo, eerdure nowy tori kurirewy padukai tumuga kejeduji. Icare ere turemo nowy aroe eiaoto, du tadare eerdure ia iparedu mugui kana pemegarewy jaogwai tugudae kigadytabo duji, icare epagudugodure. Icare akore ei: Tabagudu kaba. Jesus Nazaré pijiwu, padydodyi i kejedu bogaire taroino. Boekimo. Padukare woe. Jewodure marigudu. Ica: padurewo reo. Kodi icare, toro! Tamagodo nowy ture jorduwadowygei. Pedroji jamedu. Tamagodo ei akoe tubagamode ewogai Galiléia keje, toroie taerdumode pudui, cewy tagore tai du reore. Kodi icare eture nowy aroe eiao piji, tamagadui, tubagudytabo dytabo. Emagokare iaboei iaboei tubagudu koia.
Jesus ui towadydo Maria Madalena aidu. Jesus, tuiewodui barogwa kodody tabo, semanamode turemo jiwu meri boetojiwu jitu keje, ure towadydo boetoji Maria Madalena jekai. Cewu ure Aroe pegarewyge ei ikera awubodure pobe taci ikera awubowutodu ewarigu pijiwudo. Duwudo koiare ure mugure Jesus apowyge ewie, duwygere ekiarigody kuricigore, etoragudu kuricigo nure. Icare, tumeardui Jesus jewoduie pugejedu, emaie jordure jitudu, etaidukare tumeartoruwo ji.
Jesus ui towadydo ture jorduwadowyge etaidu. Ia kodiboe keje pugeje, ure towadydo pugeje ia turewo tabo nowuia ei pobedu etai etui boepato dykeje. Kodi icare eture toro togwajetuwo ji tumedage ewiegai, mare jamedu emeartorukare jamedu. Icare ure towadydo nowy ture jorduwadowyge eiamedu jekai, emugui ira keje dykeje. Kodi icare okituware ei emeartoru bokwa remawu raboduie, ewabo raka remawu raboduie, nowy emeartorukai nowy jordure puduiwyge eerdui tuiewodu jituji. Akore ei: Tadydo, tagaodo moto jamedu boe kao, tareadodydo awy bakaru pemegarewy maiwuji boe eiamedu boe ewiegai. Cewu meartorurewyge eiamedu boe etao pegododumode, duwygere epemegadodumode. Mare meartorukarewyge ewarigudumode boe pegarewyto. Awu ro rakarewy kuodumode meartorurewyge eigoia: Emode Aroe pegarewyge ewarigu ikie tabo, emagomode boe ewadaru maiwuji. Emode tugeragu awaguei, ekudumode jorubo pegarewy kuruce ma, ro pegamodykare ei. Emode tugera bu kogodurewyge ewygeje ma, epemegagodumode.
Jesus rutui baru todu. Pagimejera Jesus, tumagoi ei dykeje, rutudodure baruto tumugui Pao kana pemegarewy jaogwai du kae. Nowu ure jorduwadowyge eture tuwadodui boe ewiegai boe eiamedu boe joki dytabo. Pagimejera jeture ei, ierabrarere ei, ure ewadaru boedo pudumi rugadu, ei turo pemegarewy kurirewy kuo dytabo.








LUCAS
 
PAGIMEJERA JESUS CRISTO O BAKARU PEMEGAREU LUCAS UI BAPERA ATUGODO JITU

1. Boe paru. Imeduia akaruio Teófilo, imode bapera atugodo bakaru pemegarewyji awogai. Makarewyge emaragodure tuwo bu bapera keje cewy ure tudowyje padodadu jamedu boeji. Ere bu bapera keje nowy inoduji, nono cewy eerdure jiwyge ereadodure pawiegai jii paru piji du reore, duwygere nowy bakaru epagere emage. Imi jamedu iordu pemegare iwo bapera atugodo ji, umagadu reore, iemarui jamedu boeji jii paru piji. Ire bapera atugodo nowy inodu jameduji awogai, Teófilo, aerduwawo cewy ameardure jiboe boe jokodu boe riki rugaduie duji.
João Batista botumodedu. Judeudoge eimejera kurirewyi Herodes cedytabo, ia sacerdote iei Zacarias cedu, Abias jaogwaiwu, rakojere Jerusalém keje. Oreduje iere Isabel, ia Aarão uwobe. Ei pobedu eedorogodure pudui Pao jekai, emeartoru rakare Pao makore jiboe jamedu boeji. Mare etorekare, mare paga karega, Isabel ore bokwarewydonure ema; jamedu ei pobedu ecodugody remawunure jamedu kodi. Sacerdotedoge ere ia tumeduia tawyje mito tu tu pubiji tuwo bokadoboe kowu Pao uwai tada. Ica, ia meri keje, ere Zacarias tawyje nowy inodu bogai, du ure turemo Pao uwaito tuwo nowy sacerdotedoge eroia towyje du bogai. Ure nowy bokadoboe kowu du tonaji, boe eiamedu boe eedure baawadykeje tui togwa kurido Pao jitu tabo. Boekarema, Paore rojaiwu ia tupa baru tadawu ure towadydo nono, Zacarias jekai, nowy roreboe pemegarewy jeta ira kana pemegarewy jaogwai. Icare Zacarias, tuiordui jitu keje, tori buture jagi, pagudugodaere tubodo apo. Mare tupa akore ji: Apagudu kaba, Zacarias. Mare paga karega, akogwamagudure bogaiboe Pao meardure ji. Akoreduje Isabel umode ia akonaregedu makai, du amode iedo João. Aegare kuricigomodedu kodiboemode ema. Makarewyge eegaremode butu keje. Mare paga karega, kuricigomode Pao jekai. Kudumodykare parera kuruce, kudumodykare pagodureboece. Aroe Pemegarewy metumode tada butumodedu otodai. Umode Israeldoge makarewyge erego eno Aroe Eimejera ae. Merumode tui Pao o bataru kogado dytabo, ro rakamode nono Elias ro raka reore. Umode boe etuomage, boe etore edo boe pemegado pui. Umode boe emeartoru bokwarewyge edo tugirimi tugody pemegarewy kae. Umode Israeldoge edo tudo turugadu Pagimejera aregodumodedu kae. Zacarias unoragodure nowy tupaji, akore: Inoba imeartorumode nowy inoduji? Ipegagodure, itoreduje kodure nowy inodu kori jamedu. Tupa akore ji: Gabriel imireo, imire iragojere Pao Aroe Eimejera apo; imire irojaidodure akae, imagowo awy bakaru jekarerewy pemegarewyji awiegai. Akire are ameartoru bokwado iwadaruji. Nowu inodu koia, awadaru bokwamode, awadaru padumodykare akajeje jii nowy inodu umode tudowyje du kae; mare paga karega, nowy inodu umode tudowyje boe aregodui pudae dykeje rugadu. Nowu boema, epagare baawadykeje Zacarias, bogai, eebogodure nowy okwai oino toro Pao uwai tada du,ji. Tui tuiebu dykeje, akoiwakare tumagowo ei; ere boe pa bieduie Pao uwai tada ia boe pemegarewy kurirewy jituji. Ure ewie nowy inoduji tui tugera amagado dytabo. Bataru bokware rugadu. Tui tumaragodae akedydo dykeje, uture tuwai kae. Ia kodiboe rekodaji, oreduje Isabel kuiarure tu je. Ari ikera awubodure du tonaji, ukare tuiebu tuwai piji, tagoi: 25 Ica, cewy Paore makinaiwu boe pemegarewy kurirewy reo: Ure taiwodo ii tuwo ipogururedu barigu ipiji ime eegai.
Jesus butumodedu. Ari ikera awubodure mito taci ikera awubowuto Isabel kuiaruredu rekodajire, Paore to tupa Gabriel rojai ia bakurirewy padui Galiléia tadadu iere Nazaré cedu kae. Nowu tupa makomode ia ui tumuguiagu ia imedu apowu nogwaredu pemegarewydoji. Nowu imedu iere José, ia Davi uwobe. Nowu nogwaredu pemegarewydo iere Maria. Tupare turemo Maria uwaito, akore ji: Aegaredo, Maria. Pemegareboe awadure jeture akabo. Akabore Pao Aroe Eimejera mugure. Maria pagudugodure nowy bataru keje; kodi icare ure tumeardae tugu nowy inoduto, kakoduwu bakaru jiba akoino. Icare nowy tupa akore ji: Apagudu kaba, Maria, Pao jekarere ai. Ica, akuiarumode, akuri butumode ia akonaregedu rogu apo, dure amode iedo Jesusce. Ema kuricigomode, iemode Pao baru tadawu Onaregedu: Pao umode uiedaga Davi muga makai; jetumode jii je Jacó uwobei rugadu. Jeture jiboe akedumodykare . Kodi icare Maria unoragodure tupaji: Inoba inodu umode tudowyje? Iorduwakare ia imedu boeji. Tupa akore ji: Pao Utaroe Pemegarewy umode turawyje awygeje; Pao ro rakareboe urugu rorimode aiogi. Du kodire cewy onaregedu pemegarewy butumode akaidu iemode Pao Onaregedu. Awiabutudo atuie Isabel keje: Boe egore ore bokwaie ure, mare arire ikera awubodure mito taci ikera awubowuto kuiaru rekodaji, tubegagody inodytabo. Mare paga karega, Pao Aroe Eimejera ai, ia biare aiboe bokware kodi. Kodi icare Maria akore: U! Pao utugareredo imireo; udo nono nowy akago magai ii du reore. Icare tupa uture piji.
Maria utui tuduie Isabel uwuai kaedu. Nowu du kodi, Maria ure turagojedo taci je, uture kuri nowy torirairewyge etaogajejewu ia Judéia kejewu bakurirewy kae. Ure turemo Zacarias uwaito, imadure tu Isabel apo. Boekarema, Isabel tumeardui Maria imadui kuri je dykeje, onaregedu ure tamagadydo kuri tada. Aroe Pemegarewy jore Isabel keje. Icare Isabel ure tumago rakado, akore: Akire akagaru pemegaguragare areme etada; meture akuri tadawu akaru pemegaguragare jamedu. Ioguduba roguba ure imi, Ikimejera Uce aregodywo itae? Mare paga karega, akimadui itabo kuri je dykeje, itonaregedu ure turirigo itada. Aiwo aidugiri nure, mare paga karega, ameartorure oinoie boemode tuguwo aiduji, Pao bataru rekodaji.
Maria uragodure jiboe. Icare Maria akore: Itaroere Aroe Eimejera kurido. Iegare kuricigore Paoji, ure ido ikinorudo kodi. Ure taiwodo ii, boe kadui imidytabo. Du kodi icare awy inodu otobiji boe eiamedu boe egomode iwo aidugiri remawuie ure. Mare paga karega, cewy ro rakare jamedu boe jiwu iere Pemegarewy cedu, ure boe kurirewy towyje ii. Okudu uiagudu umode tumaedo cewy pagudure jiwyge ewodumode pudato pudatowu eiamedu joki. Ure boe eerdydo turo rakaji, ure ocaro barikare puduiboe erodo ja je. Ure ro rakarewyge ewudydo tumuga piji, ure ukare boedo pudumiwyge eragojedo. Ure uke boire jiwyge enogwa amogodydo, ure oroe kurirewyge etudo tugera kedo akurugudytabo. Ure tugerabraredo tudugarege Israeldogei, tuwia jetui togudu tuiagudu kodiboe keje. Cewu tagoi paomagei turomodyie du reore, Abraãoji mare rekodajiwyge eiameduji jii je. Maria mugure Isabel apo ari pobe ma jewu metuia bokware. Du kejere ure tugirimi tuwai kae.
João Batista buturedu. Icai boei turugadu Isabel kuributuwo dykeje, onaregedu rogure tu je. Nowu mugu puredure jiwyge, mare uwobe, emeardure Pagimejera ui togudu tuiagudydo jituji, kodi icare eegare kuricigore apo. Meri pobe puibiji mare pobe puibiji nowy negedurogu butu rekodaji, ere tuiagu kruca bu nowy pitorirogu keje, emode iedo jamedu. Etaidure tuwo uo Zacarias ie bu keje. Mare uce akore: Boro! Iemode João rema. Egore ji: Boro. Ia awobe eiekare oinono. Du kodi icare enoragodure uoji inoba rakuduie aidumode iewo. Oino tugera tabo. Kodi icare Zacarias okwamagudure ei ia irarogu bogai, dykejere ure awy tuwadaru bu keje: João, oinore iemode. Eiamedu boe eebogody kuricigore. Du keje kuri je okware tuiado po je, erure tugiwyje taci je. Du kejere makore, tumago pemegai Pao jitu tabo. Nowu jeture apowyge epagudugody ure tubodo ebo. Nowu inodu akaru ure tumaedo Judéia kejewu torirairewyge eiamedu boe joki. Meardurewyge eiamedu boe ere inodu mugudo tuwabo tada, tagoi oino dytabo: Inoba awy negedurogu umode turicodykeje? Ica, Pao iera mugunure apo.
Zacarias uragodure jiboe. Pao Utaroe Pemegarewy ure turawyje Zacarias keje, dykeje icare Zacarias akore: Boe eegarewo Pao Israeldoge Eimejeraji, mare paga karega, aregodure toge etae, ure einorudo. Ure ia Davi otojiwu, umode paginorudowu, ro rakarewy ako rakarewy, ure arego pagai tudugare Davi uwai keje. Cewu tui to profetadoge pemegarewyge mariguduwyge egoiagudu reore. Akore tumodyie paginorudo onare paiwyge epiji, kodu kagirire paiwyge eiamedu boe ekera piji. Akore togudumodyie tuiagudumodyie paomage ebo, tuwiagodukai cewy tagore pao Abraão biegaidu jitu duji. Akore tumodyie paginorudo onare paiwyge epiji, dykejere icare pabagudumodukae parowo nono tuwadaru reore duji. Du koiawo pabemegamode paedorodumode jekai, meri jamedu boe jituji. Aki itonaregedu, akirema akiemode Pao baru tadawu o profeta; mare paga karega, akodumode Pagimejera otodai awo utawara pemegado. Awo oge eerduwado ero pegarewyge pijidoduie du koiaie einorudoduie duji. Mare paga karega, Pao kuricigore tubemegaji, umode paginorudowu urugu butudo pawygeje. Urugu jowo meture boeco tadawygei, tuwi tugu tadawygei, tuwo paedorodo boe butugurewy awaraji. Negedurogu ricodure tumedui tudada dytabo. Rakojere boe matadykeje jii ui towadydo Israeldoge eegai du kae.




2. Jesus buturedu. Nowu du kodi, brae eimejera kurirewy Augusto ia bataru aregodure boe eiamedu boewo cie bu bapera keje du bogai. Nowu inodu ure tudowyje brae eimejeramode Quirino cedu Sria moto keje dyotodai. Du kodi icare boe eiamedu boe ere tudo pui to bakurirewy padui tu tu pudabodu boe tada, tuwo cie bu bapera keje. Kodi icare José ruture jamedu Galiléia piji, bakurirewy iere Nazaré cedypiji, Judéia moto kae, Davi o bakurirewy iei Belém cedu kae. Mare paga karega, Davi uwobe, uwai kejewunure ema kodi. 
 José ruture toro tuwo cie bu bapera keje, toreduje Maria, kuiaruredu, apo. Eedui nono dykeje, boe aregodure pudae ji. Du kodi icare Maria kuri buture tonaregedu rogu apo, ure ia aroia rogu upodo rogu apo, ure rogu bu tu ia barege eke ja ira tada. Mare paga karega, eeda bokware boe ewai tada ewogai du kodi.
Tupadoge mare jeture barege kugure eiwyge. Nowu oiei, ia jeture barege kugure eiwyge, duwygere eeture tagu baregei boecoji, eragojere nono. Icare Pao o tupa ure towadydo etai. Pao urugu pemegarewy ure taiado ebo; boekarema, epagudugody kuricigore. Icare tupa akore ei: Tabagudu kaba. Ica, irumode tawie bakaru pemegarewyji, dure boe eiamedu boe eegaraemode ema. Awuji, Davi o bakurirewy tada, umode taginorudowu buture, cewy Pagimejera Cristore emawu. Awu inodu umode tado boe pawyje awy inoduji: Taerdumode ia buture maigoduwu aroia upore apodu rogu padui ia barege kugure eke ja rogu tada duji. Nowu inodykeje kuri je makarewy baru tadawu tupadoge ere tudo pui cewy tupa ae, tui Pao Aroe Eimejera jekaredo dytabo, tagoi oino dytabo: "Pawo Aroe Eimejera jekaredo toro baru tadawu boe ao mitodu kae. Woe moto keje boe butugurewy jetuwo Pao meardu kurire jiwu boe ebo. Cewu tupadoge eture epiji, ere tugirimi baruto, dykejere icare cewy jeture barege kugure eiwyge emagore pui: Padywo jice Belém kae paerdywo inoba boere toro du bogai. Eture toro akei pudui dytabo, du eerdure Mariaji, Joseji, cewy pitorirogu padui barege eke ja ira tada duji jamedu. Eerdure tu nowy inoduji, du kodi icare ereadodure nowy pitori rogu jiboe uie tuiegai duji. Meardurewyge eiamedu boe eebogodure, emeardu iogodure nowy jeture barege kugure eiwyge ereadodui nowy inodu jituji. Mariare nowy ereadodure jiboe jamedu boe mugudo tuwabo tada, tumeardae tabo ji. Nowu jeture barege kugure eiwyge, ere tugirimi tuiegare kuricigo tabo, tuwadaru jerebari tabo Pao jitu tabo, nowy tuiordure jiboe jamedu boe koia.
Jesus, oinore nowy negedurogu iere. Meri pobe puibiji mare pobe puibijidu rekodaji, cewy negedurogu iedodumode. Iedodure Jesusce, nono tupa magai ieiagudu reore tui uce bie, kuiarumodedu otodai dykeje.
Ere Jesus reko Pao uwaito, Pao jordywo ji. Icai ucei turugadu kuributuredu rekodaji dykeje, ere Jesus reko Jerusalém kae tuwo Pao jordydo ji, uwo nono Moisés bataru reore. Uwo nono Pao bataru padui bapera kejedu reore: Boetojiwu boe etore ime kugure ecedodumode Pao ai. Jamedu emagewo ia boe maku Pao ai tubaru tabo, nono Pao bataru reore: Ia metugue gigiridoge ei pobedu rabodu, iarema metugue remawyge ei pobedu rabodu. Boekarema, ia imedu iei Simeão cedu, rakojere Jerusalém tada. Nowu imedu pemegare, jetorore turoji, upagare Israeldoge emode cinorudody bogai. Aroe Pemegarewy meture tada. Aroe Pemegarewy ure bie bimodukae tuiordukai Pao umode aregowu Cristo jitu otodai. Aroe Pemegarewy koiare ure utudo Pao uwai kae. Nowu negedurogu uomage ei Paodo jordydo ji, uwo nono Pao bataru ui pudumi du reore dykeje, Simeão ure tugeragu ji, ure bu tugana keje, ure tuwadaru ocarodo Paoji tagoi oino dytabo: Icare Ikimejera, irego boe butugui ii dytabo, awadaru rekodaji. Mare paga karega, iordure ioku tabo umode boe einorudo boeji. Are nowy boe emode cinorudo taboboe are udo turugadu boe eiamedu boe etai. Awu boe einorudoboe ure nono ia jorugure tui awara awadydo judeukare emawyge eiamedu jitu reore. Duwure ure awobe Israeldoge eegaredo jamedu. Nowu negedurogu uo, uce eebogodure boe emagore pudui jiboeji. Simeão ure tuwadaru pemegarewy bu ewygeje tu je. Akore uce Mariaji: Awu negedurogu jeonare pudumiwo makarewy Israeldoge ewudydo, makarewyge etaogado; ema koia umode boe ekodu pegado pui. Nowu inodywo makarewyge emeardae pawyjedydodyre. Boe ekiarigodae padumode awabo kajeje, toriga rairewy okori padu magai boe ewabo kajeje du reore. Ia profetarodo iei Ana cedu, Fanuel onaregedu, Aser otojiwudo, mugure nono jamedu, du codugody remawu nure. Cewu aredu mugure toredu apo jorui ikera awubodure pobe taci ikera awubowuto, nogwaredu rogu kimoi pudumi dytabo. Du keje oredu bokware piji. Nowu inodypijire ukare turodo oino Pao uwai piji. Rore nono Pao aidu reore meriji, boecoji, todorogai pudui dytabo, togwa kuridodui dytabo jamedu. O jorure 84. Taregodui nono dytabo, ure Pao kurido, makore nowy negedurogu jiboeji upagare Pao umode Jerusalemdo cinorudo jiwyge eiamedu boe ewiegai.
Ei tugirimi Nazaré kaedu. Turoi nono Paoi turoiagudu reoredu jamedu akedykeje, ere tugirimi Galiléia kae, to bakurirewy Nazaré kae. Negedurogu ricodure tumedui tudada dytabo, tuiorduwa rakarewy tabo. Pao o boe pemegarewy meture tada.
Jesus rakojei Pao uwai tadadu. Jesus uo, uce etu kigodure joru jameduji tu tu Jerusalém kae Páscoa jiwu peta kae. O jorure pagera pudogidure pobe taci iwurekoto dykejere, erudure Jerusalém kae nowy peta kae turoia reore. Nowu peta akedure dykeje, ei tugirimi dytabo, Jesus rogu mugure Jerusalém tada, mare uo, uce, ekare boe pa. Emeardaere kodurakuduie kodure pudabowyge ebo. Merire mito ei awaraji dykeje, enorare bogai tuwobei, tuiorduware jiwygei jamedu. Mare tuiordukai jitudu koiare ere tugirimi Jerusalemto tuiemaru tabo bogai. Meri pobe ma jewu metuia bokware dykeje, eerdure ji Pao uwai tada, mugui jorduwa rakarewyge etoiadoda duji, tuwiapaga tabo enogwaji, tunora tabo ei jamedu. Meardurewyge eiamedu boe eebogodure akoi ewadaru jipagi duji. Tuiordui jitu keje, uo, uce eebogodure ji jamedu. Icare uce akore ji: Itonaregedu rogu, kodiba aroino cei? Ica, ao, imi, ceemarure awogai, cegiarigody kuricigo tabo. Akore ei: Kodiba taemarure iwogai? Taerduwakare imaragodumode Ioga maragodae jituji? Mare ekare boe pa akoinoduto. Du kejere icare ure turawyje ebo Nazaré kae, tumeartorui ewadaru jitu tabo. Ucere nowy inodu jamedu boe jetu otorogado tuwabo tada. Jesus ricodure tugurigodui gu gu je dytabo, tuiorduwa rakarewy tabo, Pao o boe pemegarewy metui tudada dytabo, Pao jekai, ime eegai jamedu.

























3. João Batista uwadodae. Brae eimejera kurirewy Tibério jetui Roma bakurirewyji jorure ikera pudogidure iwure awubodure dytabo, Pilato jetui Judeiaji, Herodes jetui Galileiaji, uwie Filipe jetui Itureiaji Traconítide motoji, Lisínias jetui Abileneji, Judeudoge ewaire eimejeragei Anás, Caifás mage, dytabore icare Pao o bataru aregodure João, Zacarias onaregedu ae, boe matadu tada. João kodure Jordão Po okwaiwu moto jamedu boe kajeje tagoi oino dytabo: Tadugu tado, taiaedo taro pegarewy boeji. Tagao pegodo, Pao umode taro pegarewy okwado. Nowu inodu ure tudowyje uwo nono profeta Isaias o bapera atugo reore: Ia boe mako padure boe matadu kajeje tagoi oino dytabo: Pagimejera utawarado turugadu, utawara jetorodo. Boe oiako korobadydo, boe aoporu boado, mekirewy awara jetorodo, awara mo porurewyge ekororogodydo. Boe eiamedu boe eerdumode Paoi boe einorudo duji. Du kodi icare João akore nowy aregodure nono tuwo tao pegodowyge eiamedu boei: Korirewy awague inodydoge, ioguduba ure taerduwado taregodywo boe pegamode taidu koda piji? Taro pemegado boe eerdywo taie ure tagera ra taro pegarewy piji duji. Tagago kaba pui: Cedododaiwure Abraão rema. Mare paga karega, inagomode tai: Pao roiware tuwo awy torido Abraão otobijiwudo pudumi jamedu. João makore ei jamedu: Paro padure iguru paru keje. Ica, tudu pemegakarewy iguru jamedu boe kadodumode barigudydodywo joruto. Du kodi icare nowy boe makarewyge enoragodure ji: Inoba ceromode? Akore ei: Tagudawu umode pobe ma, metuia maku ukudae bokwarewy ai, ukere tu jewu umode tuge kado uke bokwarewy apo. Imposto epage etaregodure tuwo tao pegodo jamedu, enoragodure ji: Cegimejera, inoba ceromode? Akore ei: Tamago kaba boe enoroe mori kodywo tugori du bogai. Jamedu tariga raidoge enoragodure ji: Cegi, inoba ceromode? Akore ei: Tagorigody kaba boei, taroreru kaba boei, tawudugugo tu je makudure tagai tamaragodae morice boe keje. Boe epaganure Pao umode cewy umode boe einorudowu rojai du bogai; kodi icare emeardaere Cristoie ure Joãoce duji. Mare João akore oino eiamedu boei: Inure tagao pegodo pobo tabo; mare ia ro rakarewy ikoriwu aregodumode, duwure ikare irugadu iwo bure tadawu okwa iku kiwyje. Emare umode tagao pegodo Aroe Pemegarewy tabo, joru tabo. Romode nono imedu iedui apá jidu, tuwo trigo iwo barigu piji. Umode trigo tugu tuiato, umode iwo ako tuwo barigu joru bitu bokwarewyto. Awu inodytabore Joãore boe ewie bakaru pemegarewyji, okituwa kuricigore awy inoduji boei. Okituware brae eimejera Herodesji jamedu, mugure tuwie oreduje apo kodi, ro pega kuricigore jamedu kodi. Du kodi icare Herodes ure turo pega remawudo: ure João tugu baicorewy to.
Jesus ui taimodu. Boe eiamedu boe ei tao pegodo du tonaji, Jesus ure tao pegodo jamedu. Icarema, makoi baruto du tonaji, barure tuiado. Aroe Pemegarewy ure turawyje bukeje, tui tudo nono metugu reore dytabo. Iaboe mako aregodure baru piji jamedu, tagoi oino dytabo: Akire imeardu kurire jiwu itonaregedu ure aki. Awygejere itaidae pemegarewy jamedu boe jeture.
Jesus otododaiwyge. Icai Jesus ui turo paru tugu du kodi o jorumode 30 rakudu. Boe etai, José onaregedunure ema. Heli onaregedu José rema. Matat onaregedu Heli rema. Levi onaregedu Matat rema. Melki onaregedu Levi rema. Janai onaregedu Melki rema. José onaregedu Janai rema. Matatias onaregedu José rema. Amós onaregedu Matatias rema. Naum onaregedu Amós rema. Hesli onaregedu Naum rema. Nagai onaregedu Hesli rema. Maate onaregedu Nagai rema. Matatias onaregedu Maate rema. Semei onaregedu Matatias rema. José onaregedu Semei rema. Judá onaregedu José rema. Joana onaregedu Judá rema. Resa onaregedu Joana rema. Zorobabel onaregedu Resa rema. Salatiel onaregedu Zorobabel rema. Neri onaregedu Salatiel rema. Melki onaregedu Neri rema. Adi onaregedu Melki rema. Cosa onaregedu Adi rema. Elmadão onaregedu Cosão rema. Her onaregedu Elmadão rema. Jesus onaregedu Her rema. Eliezer onaregedu Jesus rema. Jorim onaregedu Eliezer rema. Matate onaregedu Jerim rema. Levi onaregedu Matate rema. Simeão onaregedu Levi rema. Judá onaregedu Simeão rema. José onaregedu Judá rema. Jona onaregedu José rema. Eleakim onaregedu Jona rema. Melia onaregedu Eleakim rema. Mena onaregedu Melia rema. Matata onaregedu Mena rema. Nata onaregedu Matata rema. Davi onaregedu Nata rema. Jessé onaregedu Davi rema. Obede onaregedu Jessé rema. Boaz onaregedu Obede rema. Sal onaregedu Boaz rema. Nasson onaregedu Sala rema. Aminadabe onaregedu Nasson rema. Admim onaregedu Aminadabe rema. Arni onaregedu Admim rema. Esron onaregedu Arni rema. Fares onaregedo Esrom rema. Judá onaregedu Fares rema. Jacó onaregedu Judá rema. Isaac onaregedu Jacó rema. Abraão onaregedu Isaac rema. Taré onaregedu Abraão rema. Nacor onaregedu Taré rema. Seruke onaregedu Nacore rema. Naga onaregedu Seruke rema. Faleke onaregedu Naga rema. Eber onaregedu Faleke rea. Sal onaregedu Eber rema. Caina onaregedu Sal rema. Arafaxade onaregedu Caina rema. Sem onaregedu Arafaxade rema. Noé onaregedu Sem rema. Lameke onaregedu Noé rema. Matusalém onaregedu Lameke rema. Enoke onaregedu Matusalém rema. Jarete onaregedu Enoke rema. Malaleel onaregedu Jarete rema. Caina onaregedu Malaleel rema. Enos onaregedu Caina rema. Sete onaregedu Enos rema. Adão onaregedu Sete rema. Pao Aroe Eimejera onaregedu Adâo rema

4. Aroe pegarewyge eimejera ui turokogado Jesus jitu. Jesus uture Jordão piji, Pao Utaroe Pemegarewy rakojei pudabo dytabo. Aroe Pemegarewy ure reko toro boe mataduto. Nono icare Aroe pegarewyge eimejerare tuiagu turo kogado ji tumode meardae pegado du bogai, meri 40 cedu tonaji. Nowu inodu tonaji ukare boe kowyje. Nowu inodu rekodajire icare uke boigodure ji. Kodi icare Aroe pegarewy akore ji: Aroe Eiemejera Onaregedu umode aki rugadu dykeje, amagodo awy toriji uwo amirewydo pudumi. Jesus akore: Pao o bataru padui bapera kejedu akore: Amirewy mitodytabo karega imedu jere, mare Pao o bataru jamedu boe tabo. Du keje icare Aroe pegarewy uture apo tori rairewy ao kae, ure jordydo moto jamedu boeji taci je. Akore ji: Imode awy moto jamedu boe, motu inodu, ro raka inodu, maku akai: mare paga karega, inaire jamedu boe makudure kodi, imode maku ia itaidure jiwu ai jamedu. Kode, amode apujodo ii ma, jamedu boe akomode ema. Jesus akore ji: Atugododure oino: Amode apujodo akimejera Aroe Eimejeraji, tu o bataru jire ameartorumode. Icare Aroe pegarewy uture apo kimo Jerusalém bakurirewyto, Pao uwai oto mitodu kae, akore ji: Aroe Eimejera Onaregedu umode aki rugadu dykeje, akaredo awy piji moto kae. Mare paga karega, atugododure oino: Akore to tupadogei eetuiagu ai; Eiagu amugudo tugera keje, akawo awure okorido ia tori boe tabo Icare Jesus akore ji: 
Bakarure oino: Arokogadody kaba Akimejera Aroe Eimejeraji. Tui turokogado jitu akedykeje, Aroe pegarewy re tuwogwado piji, jii ia kodiboe kae pugeje.
Jesus ui tumaragodae paru tugu Galiléia kejedu. Du kejere icare Jesus ure tugirimi Galiléia kae. Aroe Pemegarewy rakojere apo. Akaru ure taodo nowy nonowu moto jamedu boe joki. Ure boe eerduwado sinagogadoge etada. Boe eiamedu boe ewadaru ocarore apo, emago pemegare ji.
Jesus ure towadydo Nazaré keje. Jesus kodure tai Nazaré kae, cewy turijodurewo kae, ure turemo nonowu sinagogato sabadore jiwu meriji, cewy turoia reore. Ure turagojedo taci, tumagowo bapera atugoji. Ere profeta Isaias o bapera atugo jodo tuku keje. Tui bapera jado dykeje, ure tugeragu awy atugore oinowuji: "Pagimejera Utaroe Pemegarewy padure iwygeje, du kodire ure tugeragu ii, ure ido bakaru pemegarewy marenarue ewie ji. Ure irojai iwo mugure baicorewy tadawyge ewie tui cinorudo duji, iwo joku bokwarewyge ewie taiwomode pugeje duji, iwo boe erorerure jiwyge einorudo. Iwo boe ewie Pagimejera umode tuwobe edo cinorudo jiwu joruji. Du kejere icare, ure bapera mi tu je, ure maku tu jeture jiwu ai, ure tumugudo tu je. Nowu sinagoga kejewyge eiamedu boe eeku kidugodure ji. Icare Jesus akore oino: Awu merijire icare cewy tawiedure jiwu bakaru pemegarewy ure tudowyje taegai. Eiamedu boe eiore puaogeje ji, eebogodure nowy bataru pemegarewy aregodui jabiji duji, enoragodure pui: José onaregedu karegao? Kodi icare Jesus akore ei: Boe jokodu tamagomode ii awy bakaruji: Jorubo kuru epa, apemegago akaobiji. Cemeardure jiwu aro pemegarewy kurirewy ai udo Cafarnaum keje jamedu boe, udo woe ako moto keje jamedu. Boe jokodu jire inagomode oino tai: Boe etaidukare ia to moto kejewu profetaji. Tawiapagado: Ukoge bokware pijiwu areme emagaguragare Israel keje, profeta Elias rakoje kimo tonaji, cewy bubutukare jorui pobe ma jewu metuia bokware, ari ikera awubodure mito taci ikera awubowuto, cewy boe eke boi kuricigore boei moto jamedu boe joki du kodiwu keje. Mare Elias rojaidodure Israeldoge ia etae ia etae du kare; mare ia Sidnia Sarepta kejewu ia oredu bokware pijiwudo bogaire rojaidodure. Du reorere moci bare jiwu boe emagaguragare Israel tada, profeta Eliseu rakoje kimo tonaji, mare ia emage ia emage etagurugudukare nowy inodu bogai, mare u Síria kejewu ia imedu iei Naamã cedu akurugudure tu je. Awu bakarui oino dykeje, sinagoga kejewyge eiamedu boe ekorigody kuricigore Jesusji, ewadaru pega kuricigore ji. Ere turagojedo, ere Jesus barigu nowy bakurirewy piji, ere reko to bakurirewy padure aogejewu nowy torekodu aokae, nowy piji etaidure tuwo barigu moto kae. Mare nowy inodu tada, Jesus padure ekajeje taci je, uture epiji.
Aroe pegarewy meture tadawu imedu. Du kejere icare Jesus ure turawyje Cafarnaum, Galiléia tadawu bakurirewyto. Nono ure boe eerduwado sabadore jiwu meriji. Eerdu moture ure tuiorduwado jiboeji, mare paga karega, mako makore tuiorduwa tabo turo raka tabo. Aror pegarewy meture tadawu ia imedu rakojere sinagoga tadadu ure toiogwari rakaguragado, akore: Jesus Nazaré kejewu, inoba akaidure arowo cei? Akaregodure woe awo cebegado? Iorduware ai. Aroe Eiemejera utugare pemegarewynure aki. Mare Jesu akore tumago okori tabo ji: Amago kaba. Atawyje awy imedypiji. Icare Aroe pegarewy re nowy imedu to motoji boe etoiadoda, uture piji, tukai iaboe pegarewydo jitu piji. Eiamedu boe epagudugodure, egore pui jice woje jice woje: Kakoduboebao? Tagado: ure Aroe pegarewyge etudo turo rakarewy tabo, eture rugadu! Akaru ure tumaedo nowy jeture nonowyge eiamedu boe joki.
Jesus ure Simão ucarugo pemegago. Tudui sinagoga piji dykeje, kodure kuri Simão uwai kae. Simão ucarugo biri uru rakaguragare, du emagore ji ai. Icare ure tuie jodo keje, akore nowy biri uruji tumago okori tabo ji. Icare nowy biri uru okware pi tuku piji. Icare nowy Simão ucarugo ure turagojedo, icare ure eke boe pemegado etai.
Jesus ure boe emagaguragerewyge epemegago. Meri butu rekodaji, cewy uwobe kogodurewyge ekogodae padui pumekejedu eiamedu boe ere erego Jesus ae. Icare ui tugera bu tu tu ewygeje du reore, epemegagodure. Aror pegarewydogere tudawyje boe makarewyge epiji toiogwari rakarewy tabo, tagoi oino dytabo: Aroe Eimejera Onaregedunure aki. Eerduware Cristoie ema duji. Du kodi icare ure tumago okorido ei emago kawo.
Jesus ure bakaru pemegarewy kogado. Barogwa kodody tabo, Jesus uture nowy piji toro ia boe makodurewyto. Makarewy boe eemarure bogai, ekodure jii cewy rakojerewo kae, ere tugedu rakado ji utukawo tubiji. Mare Jesus akore ei: Imode Pao o boe pemegarewy kogado ia bakurirewyge ekao jamedu. Nowu inodu bogaire itaregodure. Ure boe eerduwado tu tu sinagogadoge ekao, Galiléia tada.

5. Jesus makoi ture jorduwadowyge boetojiwyge ewogaidu. Jesus rakojere Genesaré kejewu kuruga kurirewy jipa keje, du kaere boe ere tudo pui ae tumeardywo Pao bataruji. Icare jordure ia ika kurirewyge ei pobedu padui kuruga kurirewy okwai duji, kare ecebage ei tudawyje epiji tuwo tugera pemegado tuwyge jituji. Icare ure taredo iato, du Simão o rabodu. Makore ji uwo roto oino gu moto piji pobo oiado. Tumugui ika tada dypiji makore boei, ure eerduwado. Nowu tumagoi boeidu akedykeje, akore Simãoji: Ako ika jodo pobo maerewyto, tawyge ewarigu kare ewogai. Simão akore ji: Cegimejera, cemaragodure boeco jameduji, mare cekare cegeragu boeji. Mare, awadaru koia, imode iwyge barigu rugadu. Nowu turoino dytabo, ere tugeragu du kuricigodo karei, du koia ewygere tuiagu turawyje. Ere tugera batarudo jice ia tumedage eedui ia ika tada du kae, etuwo mato pudae, ewo tugerabraredo pudui. Etaregodure, ere nowy ikadoge ei pobedu enogorobadydo, du inodu koia ikadogere tuwogwaiagu poboto. Tuiordui nowy inodu jitu keje Simão Pedro ure tubujodo Jesus jokorai, akore ji: Akorodo oino ipiji, Ikimejera, mare paga karega, imedu ro pegarewynure imi. Mare paga karega, Simão mare metage eebogody kuricigore turoi kare eidu jitu kodi. Du reorere Tiago, João nowy Zebedeu ore, duwygere Simão metagere emage, eebogodure jamedu. Kodi icare Jesus akore Simãoji: Apagudu kaba. Awu inodu otobiji akire Boe remawyge eire awyge rurudodumode pugeje. Ere nowy ikadoge enogwa iku kogudo nono, pobo okwai, ere tugera ra boe jamedu boe piji, eture apo.
Jesus ui ia moci bare jiwu imedu pemegagodu. Ia boe kajeje, Jesus rakojere ia bakurirewy tada du kaere ia imedu mocire biri pegadody aregodure, du jordui Jesus jitu keje, ure tubujodo bure paru tuie joi mototo dytabo, okwamagudure ji, akore: Ikimejera, akaidykeje, amode itagurugudydo. Icare Jesus ure tugera aogado, ure tugera bu keje, akore ji: Itaidure, akagurugudydo. Nowu inodu tonaji kuri je, moci okware piji. Jesus akore ji: Amago kaba boe ewiegai, mare toro, sacerdote jordydo ai. Moisés makore jiboe morido boewo boe pa apemegagoduie ure duji. Akaru ure tumaedo, du kodi icare boe makarewyge ere tudo pui toro ae tumeardywo bataruji, tubemegagodywo tugogodae boe piji. Mare ukigodure tui tudaru ia boe makodurewyto tumagowo baruto.
Jesu ure ia imedu meru bokwarewy pemegago. Ia meri keje pugeje, unure boe eerduwado. Icare ia fariseudoge mare ia escribadoge etoiare oiei mugui apodu, etaregodure Galiléia kejewu bakurirewyge kugure eiamedu boe piji, Judéia piji, Jerusalém piji. Pao ro rakareboe mugure apo tuwo boe ekogodae barigu epiji. Du kodi icare ia ime etaregodure mato ia imedu meru bokwarewy apo, padui tuba kamorewy keje dytabo; etaiwore tuwo remo baito tuwo bu Jesus jokorai. Mare tuiordukai kaiba tugodywo apo, nowy boe makarewyge ekao du koia, icare erudure bai ao kae, dypijire ere rawyje mato moto kae, Jesus jokorai. Tuiordui emeartoru rakarewy jitu keje, Jesus makore nowy meru bokwarewyji, akore: Imeduia, ire aro pegarewy jamedu boe okwado, iwudugugodure ai. Du kodi icare nowy escribadoge, nowy fariseudoge ere tumeardaedo, egore pudui taobiji: Kakoduwu imedubao? Ure tuwadaru pegado! Ioguduba umode boe ero pegarewy okwado tuwudugugodywo boei? Tu Pao Aroe Eimejera karega? Mare Jesus ure boe pa emeardaeji, akore ei: Inoba tameardaere tadoda? Kakoduwuba biakare: imagowo oino: Aro pegarewy okware, iwudugugodure ai, iarema imagowo: Aragojedo, amerudo, oino kana? Aró, kode, imode taerdydo iro rakai iwo boe ero pegarewy okwado duji. Kodi icare akore nowy pogora pegarewyji: Aragojedo, akeragu apa kamorewyji, toro awai kae. Inodu tonaji kuri je, nowy imedu ure turagojedo taci eegai, ure tugeragu tuba kamorewyji, uture tuwai kae, tumagoi tuiegare pemegarewyi Pao jitu tabo. Boe eiamedu boe epagudugodure, emago pemega kuricigore Paoji. Tubagudugody kuricigorewyre du koiare egoino: Awu meri jire ceerdure boe moturewy kurirewyji.
Jesus makoi Levi bogaidu. Nowu inodu rekodaji, Jesus uture nowy piji. Jordure boe ere tumuga, tuieda mori maku makaiwu ia imedu mugui ira keje duji du iere Levi. Icare akore ji: Ako itabo. Icare ure tugera ra ca boe jamedu boe piji, ure turagojedo taci je, kodure apo. Icare Levi ure boe enogwage kuricigorewydo tuwai keje Jesus ai. Nowu Levi reorewyge, mare iage emugure ira keje nono ebo. Du kodi icare fariseudoge mare escribadoge ere tuwadaru pegado pui, ere tunorado nowy ure jorduwadowygei, egore: Kodiba tagogwagere, tagudure publicanodoge mare boe pegarewyge ebo jamedu? Icare Jesus akore ei: Boe korikare jiwyge, boe urukare jiwyge ewiapagakare jorubo kuru epa bogai, mare kogodurewyge tu rugadu. Itaregodure imagowo boe ewogai, epemegawo du bogai, mare pemegarewyge ewogai karega, mare pegarewyge ewogai.
Boe etodorogai puduidu. Kodi icare emagore ji: João ure jorduwadowyge mare fariseudoge ere jorduwadowyge etodorogare pudui, enogwa kuridody raire jamedu. Akogerema enogwagere, ekudure. Jesus akore ei: Kode, tamode uwirere maigoduwu metage etodorogado pudui tagaidu reore, nowy uwirere maigoduwu mugui ebo du tonaji? Boe aregodumode nowy uwirere maiwu tawyjedumode epijiwo kae. Du keje etodorogamode pudui jamedu. Ure awy inodu jeonado tu nowy inoduji pugeje, akore: Iaboe iaboe emodykare aroia maiwu bowyje tuwo bu ia aroia codurewy poro keje. Mare paga karega, nowy inodytabo umode nowy aroia maiwu pegado. Jamedu poro kamida maiwu pemegamodykare aroia codykeje. Akore jamedu: Boe emodykare parera kuru maiwu tugu ia pori codurewyto. Mare paga karega, parera kuru maiwu umode nowy pori bowyje, du koia umode ceredo, mare nowy pori pijimode jamedu. Mare parera kuru maiwu tugudumode pori maiwuto ma, mugu raimode puapo. Oino paci woje jamedu: Kudure parera kuru codurewy cewyge, etaidukare tugudywo parera kuru maiwuce, mare egore oino: parera kuru codurewy ema remawu rema.

6. Jesus ore Sábado rema. Ia sabadore jiwu meriji, tugodui ia trigo pa oiagi dytabo, nowy ure jorduwadowyge ere tugeragu ia enari boeji, tui a rawyje tugera keje dytabo, enogwagere ji. Du kodi icare ia fariseudoge egore ei: Kodiba taroino awy boe ero kaiagu ino sabadore jiwu meriji? Icare Jesus akore ei: Tamagokare Davi ro padui bapera atugo keje duji? Ure turemo Pao uwaito, ure tugeragu bakaru pemegarewy padure kejewu amirewy jitu, ure kowyje, ure maku tumedage etai ewo kowyje, du tu sacerdotedoge emode kowyje kodi karega? Icare akore pugeje: Imedu Onaregedu ore Sábado rema jamedu.
Jesus ui ia imedu iera birewy pemegagodu. Ia sabadore jiwu meriji pugeje, Jesus ure turemo sinagogato tui boe eerduwado du kae pugeje. Ia imedu kana pemegarewy jaogwaiwu iera bire todu rakojere nono. Boekarema, fariseudoge mare escribadoge enoebatodure ji iogomode boei sabadore jiwu meri jitu bogai. Nowu inodywo turugadu tuwo tugeragu jitu bogai. Mare Jesus jorduware emeardaeji, du kodi icare akore nowy iera bire towuji: Aragojedo, woe boiadoda!. Ure turagojedo, rakojere nono. Icare Jesus akore ei. -Inoragodywo tai: boe ero pemegamodukana sabadore jiwu meriji, iarema boe ero pega kana umode? Boe kana umode pu inorudo, iarema boe kana umode pu biiagu rugadu? Tui tuioku maedo boe eiamedu joki dytabo, akore nowy imeduji: Akera raido. Icare ure tugera raido, iera pemegagodure taci je. Emagerema ewire tu boe kori koia, eemarure pui jice woje inoba turomode Jesus jitu bogai.
Apostolodoge ei ikera pudogidure pobe taci iwurekotodu. Nowu du kodi Jesus ure tudawyje boe epiji, ruture ia tori rairewy ao kae tumagowo baruto. Nono makore Paoji jii barogwa kodody kae. Barogwa kodody kejere makore ture jorduwadowyge ewogai, duwyge epijire ure tugeragu ikera pudogidure pobe taci iwurekoto duji, ure awyge eiedo Apostolodoge, oino (boe ewadaru tabo ure oino: Rojaidodurewyge). Duwyge reo: Simão, du ure iedo Pedro; uwie André; Tiago, João, Filipe, Bartolomeu; Mateus, Tomé, Tiago Alfeu onaregedu, Simão iei Zelote cedu, Judas cewy Tiago uwie; Mare Judas Iscariote koiare umode Jesus maku onare puduiwyge etai.
Boe makarewyge ekodui Jesus apodu. Jesus ure turawyje ebo nowy tori rairewy joki, ure tuwuredo ia boe boarewy keje. Nono ia ture jorduwadowyge eedure ia boe makarewyge ebo, Judéia jamedypijiwyge, Jerusalém pijiwyge, Tiro, Sidnia kejewu pobo maerewy jipa pijiwyge rabodu. Duwygere etaregodure nono tuiordywo ji, tumeardywo bataruji, tubemegagodywo tugogodae piji; cewy Aroe pegarewyge ekare emorora butugudo puduiwyge etaregodure jamedu du einorudodure epiji. Boe eiamedu boe etaidure tuwo tugera jetuwo ji, mare paga karega, ro rakareboe ure tudawyje piji, du koia eiamedu boe epemegago.
Boe eegaremodedu koiaboe. Du kejere icare Jesus ure tuioku aogado nowy ture jorduwadowygei, akore ei: Boe pemegamode tai, marenarui tagi dykeje, mare paga karega; taragojemode Pao o boe pemegarewy tada. Boe pemegamode tai, tage boimode tai dykeje; mare paga karega, tagogwa amogodumode. Boe pemegamode tai, tagoragudumode dykeje, mare paga karega, taegaredodumode du kodi. Boe ekodu kagirimode tai, boe emode tawarigu, boe erorerumode tai, boe egomode meridogeie tagi, awy inodu jamedu umode tai igoia dykeje, taegaredo, tadugu tado nowy meriji, mare paga karega, nowy inodu mori kurcigomode tagai baru tada. Oinore etuomage erore profetadogei. Mare oroe kurirewygemode tagi ma, boe pegamode tai, mare paga karega, morire tagai marigudu. Boe pegamode tai tagogwa amogodure dykeje, icare tage boimode tai. Boe pegamode tai tagogwarire dykeje: tamode maido, tagoragudumode. Boe ewadaru ocaromode tagabo ma, taeku jado, mare paga karega, oinore etuomage erore profeta pegarewygei.
Boe emeardu kurii puidu. - Tagire tawiapagare oino iwadaruji, inagomode tai: Tameardu kurido onare taiwygei, taro pemegado kodu kagirire taiwygei jamedu. Tawadaru pemegarewy bu bataru pegare taiwyge ewygeje; tamagodo baruto onare taiwyge eparu tabo. Umode tugera to ae awubowujiwu, udo tugera to ae awubowuji pugeje. Iaboe emode akudawu poru kejewu tawyje apiji ma, awiri kejewu maku ai jamedu. Okwamagudumode aiwyge, boe maku eiamedu boe ai. Cewu ure tugeragu akoe jiwu, akorigody kaba, amago kaba bogai jamedu. Akaidumagai boe erowo ai du reore, aromode ei jamedu. Tameardu kurimode meardu kurire taiwyge ei ma, kaba morimode ema tagai pugeje? Ica, kode, pegarewyge emeardu kurire meardu kurire puduiwygei jamedu. Taro pemegamode ro pemegare taiwygei ma, kaba morimode ema tagai pugeje? Kode, oinonore pegarewyge erore jamedu. Tamode ia tagoe maku iaboe etai, makudywo tagai pugeje ma, kaba morimode ema tagai pugeje? Jamedu pegarewyge ere toe maku jamedu makudywo pudai reore jamedu. 35 Paci oino, tameardu kurido onare tuwygei, taro pemegado boei, tagoe maku boe etai tabagakai jipagiboe bogai dytabo. Nowu inodu kodire mori kuricigorewy umode tagai, Pao oremode tagi jamedu. Mare paga karega, oinonore Pao pemegare ro pegarewyge eiamedu boei jamedu kodi. Tagogudydo boe ebo nono Tao okudu magai boe ebo du reore.
Boe emeardae pegakawo pui. Tadugu kaba boei, boe etugu kawo tai jamedu. Tagaba boe ewarigu boe pegarewyto, tawarigudu kawo boe pegarewyto jamedu. Tawudugugo boei ma uwo ino tai jamedu. Maku boe etai, Pao umode maku tagai jamedu. Pao umode maku tagaiboe kuricigo cigomode; taroiwamode taboboe jamedu boe Pao umode maku tagai. Mare paga karega, tamode boe remagu tamedagei du reorere Pao umode boe remagu tai jamedu. Jesus ure awy inodu jebato ewiegai pugeje: Ia joku bokwarewy kodumodukana ia tumeduia joku bokwarewy apo jice woje jice woje? Ewudumodykare motoiato puapo? Jorduwadodurewy kodumodykare ure tuiorduwadowu kori. Mare jorduwadodurewy umode nono ure tuiorduwadowu reore dykeje umode turugadu pudui. Jesus unoragodure ei awy inoduji pugeje tui jebato dytabo pugeje: Kodiba aerdure ia boe gigudurewyji awie joku tada, aerdukai bai kugajejewu i padui aeku tada duji? Kode, inoba akagomode awieji: Iwo boe gigudurogu tawyje aeku piji, aerdukai nowy bai kugajejewu i padui aeku tada duji? Ro biadodurewy! Nowu bai kugajejewu i padui aeku kejedu barigu aeku piji jao, dykejere aroiwamode awo boe gigudurogu tawyje awie joku piji.
Iguru tudu boe. Jesus akore jamedu: I pemegarewy tudu pegamodykare . I pegarewy tudu pemegamodykare jamedu. Mare paga karega, boe eerduware iguruji tudu koia. Boe emodykare tugeragu kuru cerewyji tuguje otoguru piji; boe emodykare tugaragu parera okuroduji kumara iwaraguru piji. Oino jamedu, imedu pemegarewy umode tumeardae pemegarewy tawyje tuwabo piji; imedu pegarewy rema, umode tumeardae pegarewy tawyje tuwabo piji jamedu. Mare paga karega, kuricigore tuwabo tadaboe jire boe emagore.
Bai parudoge ei pobedu. - Kodiba tagagore ii: Cegimejera, cegimejera ino, mare tarokare nono iwadaru reore? Cewu aregodure itaewyge eiamedu boe, emeardure iwadaruji, erore nono iwadaru reore jamedu, imode taerdydo ure nono reorewygei. Ere nono ia imedu umode bai mugudodu, ure ko raido, ure bai i bure tugu pariri to du reore. Pobo kododure ma, pobore jore nowy bai keje, mare ukare butudo. Mare paga karega, ure tugera pemegado tui mugudo ji kodi. Mare cewy meardure iwadaruji, rokai nono iwadaru reoredu, ure nono ia imedu ui tuwai mugudo moto bari bari keje tuwure joia bokwa tabodu reore: Pobore jore keje ma, buture kuri je, nowy inodu pega jagure nowy baiji.

7. Jesus ure ia tugobaigarege eimejera Roma kejewu utugare pemegado. Jesus tui tumagore jiboe nowy biapagarewyge ewiegai boe jamedu boe akedydo dykeje, uture Cafarnaum kae, ure turemo to. Nono, ia Roma bakurirewy kejewu ia tugobaigarege eimejera rakojere nono; ia utugare meardu kurire jiwu ure tuwiiagu. Tumeardui boe egoi Jesus jitu keje ure codurewyge etudo ae, enogwamagudywo ji utuwo mato uwo tudugare pemegago. Tui tuburedo Jesus jitu keje enogwamagudu kuricigore ji, tagoi oino dytabo: Ure turugadu aro pemegarewy kurirewywo pudui. Mare paga karega, paobe etumeduianure ema kodi. Emare ure sinagoga pemegado cenai. Kodi icare Jesus kodure ebo. Puredugodure uwai kae dykejere nowy eimejera ure tumedage emagodo ji: Ikimejera, akaba amedugody jokodydo iwai kae. Mare paga karega, ikare irugadu awo aremo iwaito. Kodire imeardaere ikae irugadu iwo ipuredo ai jamedu, mare ia awadarudo mito tu je, nowy inodytabo itugare pemegagodumode. Mare paga karega, imi jamedu iwugajejewygere jamedu. Jamedu imi ino tugobaigaregere. Imagomode iaji: Toro, dukeje utumode. Imagomode iaji: Mato, utumode mato rugadu. Imagomode itugareji: Arodo ino, romode ino rugadu. Jesus, tumeardui nowy inodu jitu keje, jebogodure ji. Ure tuie kirimi pai kodure pudabowygei, akore: Boe jokodu jire inagomode oino tai: iordukare Israeldoge etada ia meartoru kurire oinowuji. Nowu tugobaigarege eimejera ure rojaiwyge ei tugirimi uwai kae dytabo, eerdure pa nowy utugare pemegagoduji.
Jesus ui ia ukoge okware pijiwu aredu onaregedu jewodydody. Nowu meri rekodajiwu meriji, Jesus uture ia bakurirewy iere Naim cedu kae. Ia ure jorduwadowyge mare boe makarewyge ekodure apo. Tuburedugodui bakurirewy tadawu baiporo kurirewy jitu keje, eerdure iaboe ekodui ia birewy apo tuwo tugu mototo du, ia aredu oredu bire pijiwu onaregedu ui mito tu jedu rabodu. Bakurirewy kejwu ia boe makarewyge ekodure apo. Pagimejera tuiordui jitu keje, okudugody kuricigore apo, akore ji: Akoragudu kaba. Ure tuburedo jice nowy boei, ure tugera to toi nowy meture tadawu iraji. Boekarema, oredure apowyge ere tuwuredo tu je. Icare Jesus akore: Iparedu, imire inagoino, aragojedo. Nowu iparedu ure tumugudo taci, icare makogodure. Icare Jesus ure maku tuje ai. Nowu boe eiamedu boe epagudugodure, ewadaru ocaro kuricigore Paoji, tagoi oino dytabo: Profeta kurirewy ure towadydo woe padoda; Pao ure tuie kirimi togei. Nowu inodu akaru ure tumaedo Judéia jamedu joki, puredure nonowyge eiamedu boeji jamedu.
João Batista ure jorduwadowyge. João Batista ure jorduwadowyge ereadodure biegai nowy inodu jameduji. Icare João Batista makore ia ture jorduwadowyge ei pobe duji, ure etudo Jesus ae enoragodywo ji: Cewu aregodumodewu akinao? Iarema cemodukana cewudugudo ia bogai kimo? Nowu ime etaregodure Jesus ae, egore: João Batisata ure ceroiai mato akae, cenorawo ai: Cewu aregodumodewu aki rugadumodedu bogai? Iarema cemodukana cewudugudo ia bogai kimo? Ica, kode, nowy inodu tonaji, Jesus ure makaguragarewyge epemegago tujebae padui pumekejedu boe piji, ure Aroe pegarewyge ewarigu iage epiji, ure joku bokwarewyge eerdydo. Du kejere akore: Toro, tamagodo Joãoji taerdure jiboeji, temeardure jiboeji: Joku bokwarewyge eerdure, pogora pegarewyge emerure, moci bare jiwyge etagurugudure, biaja bokwarewyge emeardure, bakaru pemegarewy, Pao umode boe einorudodu, kogadodure marenarue etai. Jamedu ukare turo tago pegado igoiaboe, boe pemegamode ji. Icare nowy Joãore jorduwadowyge etu kejere icare, Jesus makore João jiboe ewiegai. Akore: Tadure boe makodurewyto taerdywo kaboba jiba? Tadure toro taerdywo kado ao roi jice woje bakuru ai du bogai kana? Tadure toro taerdywo kaboba jiba? Taerdywo aroia pemegarewy metui ia imedu ji kana? Mare ukudae moturewy meture jiwyge, cewy jetu ocarorewyge, eedure brae eimejerage ewai tada tu rugadu. Kode, kaba jiba taerdywoba tadure toro? Ia profeta ji kana? U! Inagomode tai: Kodure profeta koriwuji jamedu. Awure cewy bapera atugododure jiwu rema: Iwo ino rojaidodurewy kodydo akododai. Koiare umode akawarado turugadu akododai Kode, inagomode tai: Buture areme etai João otodaiwyge ia emage ekodukare João kori. Mare du inodytabo, Pao o boe pemegarewy kejewu biega remawurewy kurire João kori. Publicanodoge mare boe makarewyge emeardure Jesus bataruji, duwygere etao pegododure João koia. Mare fariseudoge, escribadogerema, ere turodo oino Pao aidui turowo dypiji tui nowy boe etao pegodody barigodydo dytabo. Jesus akore pugeje: Inoba urewyge eiba imode awy oinowyge eebato? Inoba urewyge ereoreba emode? Ere nono ia nege kugurere duwyge emugui ba oiododa emagore pui: Cenogwa akore meriri iworewyji, mare tarerukare, cenogwa akore boe ekiarigodure jiboeji, mare tagoragudukare. João Batista aregodure, okwagekare amirewyji, kudukare parera kuruce, tagagore: Aroe pegarewy meture tada. Imedu Onaregedu aregodure, okwagere, kudure, tagagore: Okwage ierikarewy, kudu ierikarewy reno, publicanodoge etumeduia, pegarewyge etumeduia reno. Mare ure tugeragu Pao jorduwa rakarewy jiwyge eiamedu boe eiore keje.
Aredu ro pegarewydo utui Jesus aedu. Ia fariseu makore Jesusji okwagewo pudabo. Jesus ure turemo uwaito, ure tumugudo ira keje togwagewo. Icare nowy bakurirewy tadawu ia aredu ro pega kuricigorewydo, tui boe pa Jesus mugui fariseu uwai tada ira keje dykeje, aregodure ia porigaborogu mori kuricigorewy okorobadui giroreboe pemegarewy tabodu. Tui tuie jodo bure keje kujei dytabo, icare oragudu kuricigore, dykejere jokuru ure ceredo Pagimejera bure joki, ure bure kidydo taga tabo, ure togwabi bureto, ure nowy giroreboe pemegarewy reko bure joki. Cewu makore bogaiwu fariseu, tuiordui nowy inodu jitu keje, akore pudui: Profetamode awy imeduce ma, umode awy iera jeture puduiwu aredu pawyje; mare paga karega, aredu ro pega kuricigorewydo rema kodi. Kodi icare Jesus akore nowy fariseuji: Simão, inagomode ai iaboeji. Akore: Ikimejera, amagodo. Jesus akore: Ia ime ere pobe, ia imedui mitotu je duji tuwo toroe morido ai kimo dytabo. Diierore 500 okwa kimore ia ai uwo maku nowy imedu ai. Metuia diierore 50 okwa kimore ai tuwo maku nowy imedu ai jamedu. Mare emode morido ai taboboe boware, du koiare ure pijido, butugugodure ei. Kode kakoduwuba meardu kuri remawumode ji? Simão akor: 
Imeardaere nowy oe mori kurirewy okwa kimorewy jituji. Jesus akore ji: Atugu pemegare. Du kejere, tui tuie kirimi aredu jitu tabo, akore Simãoji: Aerdure awy areduji? Ire iremo awaito, akare pobo maku inai iwo iwure kabi; mare awudorema jokuru rere iwure joki, ure iwure kidydo taga tabo. Itaregodure awai kae dykeje akare akogwabi ii, mare awudorema, tui turemo mato dykeje, ukare tumode togwabi iwure todypijido. Akare roreboe tugu itaoto, mare awudorema, ure kuru giroreboe reko iwure joki. Kodire inagomode oino ai: ro pegarewy makaguragarewy jamedu boe pijidodure, mare paga karega, ure boe eerdydo tumeardu kuricigorewy jituji. Mare cewy boe ewudugugodure biegare jiwu, meardu kuri jokodukare. Du keje icare Jesus akore nowy areduji: Aro pegarewy jamedu boe pijidodure. Iwudugugodure ai. Kodi icare, cewy jeture ira keje apowyge egore: Kakoduwu imedubao? Roiware tuwo boe ero pegarewy okwado! Mare Jesus, tui turodo bai nowy aredu jaogwai dytabo, akore ji: Ameartoraere akinorudo. Toro, boe puredumodykare ai.

8. Pemegarewyge areme ekodui Jesus apodu. Nowu inodu rekodaji, Jesus merure bakurirewy boe ekao, bakurirewy kugure boe ekao, tui Pao o boe pemegarewy akaru kogado dytabo. Cewu ure jorduwadowyge ekodure apo. Ia areme, duwyge einorudodure Aroe pegarewyge epiji, tugogodae pegarewy boe piji, ekodure apo jamedu. Duwyge reo: Maria Madalena, barigudure pijiwu Aroe pegarewyge ei ikera awubodure pobe taci ikera awubowuto, Joana, maragodure Herodes aiwu Coza oreduje; Susana; mare ia metage makarewyge, duwygere tugerabraredo ji ia turoiware jiboe boe tabo.
Ure boe a tuguwu imedu. Bakurirewyge epijire ia boe makarewyge ere tudo pui ae nono. Du kodi icare akore ei awy bakaruji: Ia ure boe a tuguwu imedu uture toro tuwo boe a roto ja ja moto joki. Ui boe a barigu dytabo, ia a buture awara okwato. Boe ewure jore keje, kiege baregere nowy a kowyje. Ia a buture toriguruto, botu keje kidure boe akukare jitu koia. Ia a buture botoguruto. Botoguru boture tabo mare botogurure bito. Iarema, ia a buture moto pemegarewyto. Boture, ricodure, enari pemegaguragare. Tagoi oinodu jitu otobiji akore tumago raka tabo: Biajarewyge emeardumode.
Jesus ure cewy boe a tuguwu kogado. Nowu ure jorduwadowyge, enoragodure ji, kodiba akoino nowy bakaru jitu kodiboeji. Jesus akore ei: Tagaire Pao ure pudabowu tuwadaru biarewy kogado. Mare ia boe ewiegai boe emagomode bakarui oino dytabo, duma eerdure tuiordukai jitu tabo, emeardure mare ekare boe pa ji. Ica, oinore awy bakaru kodiwore: cewy boe a ure nono Pao batarure. Cewu a buture awara okwatowu, ure nono meardure Pao bataru jiwyge; boekarema, Aroe pegarewy aregodure, ure bataru tawyje ewabo piji, emeartorukawo ma, einorudodukawo jamedu du reore. Cewu a buture toriguru towu, ure nono cewy meardure Pao bataru jiwyge, ere tugeragu ji tuiegare tabo, mare ukwa bokware du koia, mare paga karega, emeartoru biegare tu je icai emeardae pegarewy ure tubodo ebo, dykeje ere cewy bataru pijido du reore. Cewu a buture botoguru towu ure nono meardure bataru jiwyge, mare ekodure todobiji dykeje, icai emeardae pegarewy ure tubodo ebo du koiare ure nowy bataru bito du reore. Cewu a buture moto pemegarewy towu ure nono cewy meardure bataru jiwyge tuwabo jetororewy tabo, tuwabo pemegarewy tabo du reore. Ere bataru jetu otorogado pudabo, du tudu boture tugedui bataru jitu koia.
Jorugu. Boe emodykare jorugo tuwo ruwobo enojodo aoto; jamedu boe emodykare mugudo tuba kamorewy kuda. Mare boe erumode jorugu mugudo tumuga keje uruguwo ure turemowygei. Kodiba karega: biadodureboe jamedu boe, awadodumode, boe eerdumode ji. Ica, kode, taeku tugu tameardaere jiboeto; mare paga karega, ure boe eboboe ia makudumode ai pugeje; mare cewy boe bokware apowu, meardaere ure pudaboboe jamedu boe arudydodymode piji jamedu.
Jesus uce, uwiemage. Jesus uce mare uwiemage eemarure bogai, mare eroiwakare tuwo tuburedo jice ji, boe makarewyge ekujiagi. Du kodi icare iaboe ere Jesus bie: Ace, awiemage, eedure jice baawadykeje, etaidure tuiordywo ai. Jesus akore ei: Imugamage reo, iwiemage reo: duwygere ewiapagare Pao bataruji, erore nono bataru reore jamedu.
Jesus ure pobo bakuru butugugo. Nowuia meri keje, Jesus ure taredo ika kurirewyto nowy ture jorduwadowyge ebo. Akore ei: Pawo pagado okwa bakowu awubowu kae. Eture rugadu. Ei pagado du tonaji, icarema Jesus unudure. Du kejere bakuru rakarewy buture nowy kurugaji. Ika okorobadure pobo tabo, icare emorora amagadure pudabo. Du kodi icare ere tuburedo Jesusji, ere jetadydo, egore ji awy toiogwari tabo: Cegimejera, cegimejera, pawogwagody nure! Ure turagojedo taci je, makore bakuruji, makore pobutoji butugugodywo. Butugugodure rugadu. Boe moturewy aregodure kuri je. Kodi icare Jesus unoragodure ei: Kaiba tameartoru jeture. Ere tudo nono iaboere, tuiebogodui jitu tabo, egore jice woje jice woje pui: Ioguduba imedubao? Duba bakuru, pobo maerewy emeartorure bataruji? 
Jesus ui ia Aroe pegarewyge emedure tadawu imedu pemegagodu. Ere tuiodo ika kurirewy keje Gerasa kejewyge eno moto kae padui Galiléia jokorato du kae. Jesus ui taredo moto kae dykeje kuri je, nowy moto kejewu ia imedu uture jice togi Aroe pegarewyge emagaguragai tudada dytabo. Marigudu ukare aroia tugu pudui, ukare tuwuredo tuwuredo tuwai keje, aroe eiao keje rugadure rakoje rakojere. Nowu imedu tuiordui Jesus jitu keje, ure tubujodo jokorai, tui toiogwari rakaguragado dytabo, akore: Jesus Aroe Eimejera Onaregedu, inoba akaidure arowo ii? Aroe pegarewy akore oino, mare paga karega, Jesus makore ji utuwo nowy imedypiji kodi. Marigudu meture tada. Boe ere kogudo, boe ere buregogudo, mare ure rugadu kado kado, nowy Aroe pegarewy re tuiodo tuiodo keje boe makodurewyto. Jesus unoragodure ji, akore: Inoba akiere? Akore: Makareboe, oinore ikiere. Akore oino mare paga karega, Aroe pegarewyge makaguragare tada du kodi. Enogwamagudure ji ukawo tuwarigu jewoduioto. Aró kode, ia jugorewyge makarewyge eedure nono torekodykeje togwage tabo. Icare nowy Aroe pegarewyge enogwamagudure ji uwo tudo tudugu nowy jugorewygeto. Ure udo ino rugadu. Kodi icare Aroe pegarewyge ere tuiebu nowy imedypiji, ere turemo jugorewygeto. Aró, kode, kuri je nowy jugorewyge makarewyge ere tuwarigu jice tori joki kurugato, ewogware poboto. Jeture nowy jogurewygeiwu ime, tuiordui nowy inodu jitu keje, eregodure, ereadodure inoduji bakurirewy tada jice woje, jice woje, boe parugajeje jamedu. Kodi icare boe makarewyge eture toro tuiordywo inoba nowy boere duji. Etaregodure Jesus ae, eerdure nowy imedu mugui bure paru, tugudae metui pudui dytabo, tumeardae jetoro tabo, cewy ure Aroe pegarewyge ewarigu pijiwu imedu. Kodi Icare epagudugody kuricigore. Jordurewyge ereadodure ewiegai inoba cewy imedu pemegagodure duji. Kodi icare Gerasa kejewyge eiamedu boe enogwamagudure Jesusji utuwo tubiji, epagudugody kuricigore du kodi. Icare Jesus ure taredo ikato tuwo tugirimi. Inodu tonaji, cewy Aroe pegarewy dogere tudawyje pijiwu imedu makore Jesusji uwo tugodydo pudabo. Mare Jesus imadure apo, tagoi jitu tabo: Akirimi awai kae. Areadodydo Pao rore aiboe jamedu boeji. Uture rugadu, readodure bakurirewy jamedu boe kao Jesus ro pemegarewy kurire puduiwu jamedu boeji.
Jesus ure ia aredu, ia nogwaredurogu epemegago. Jesus ui tugirimi dykeje, makarewy boe epagare bogaidu eture togi tuiegare tabo. Sinagoga kejewu ia boe eimejera iei Jairo cedu, riture togi. Ure tubujodo bure paru, okwamagudure ji utuwo tuwai kae. Mare paga karega, ia onaregedu nogwaredurogu ure mito tu jedu ure tuwogwaiagu. Jesus ure tuburedo jice ji, boe eioi tuku puwygeje dytabo. Aró, kode, arire turopegado jiwu ia aredu, jorure ikera pudogidure pobe taci iwurekotodu roi jitu kejedu, ure tuiedure otoiwu toroe jamedu boe akedydo ona jorubokuru epage etai, mare ia ekare pemegago rugadu. Ure tuburedo jice Jesus kujeto, ure tugera to toi ukudae okwaji, du tonaji kuri je pemegagodure. Kodi icare Jesus unoragodure boei, akore: Ioguduba iera jeture ii? Nowu boe eiamedu boe egore pudumi kaegae du koia, Pedro mare jeture apowyge egore: Cegimejera, awy boe makarewyge eiore awygeje eiamedu boe jaogwai. Jesus akore pugeje: Iaboe eedure ii, mare paga karega, ire boe pa ia iro rakarewy padui ikajeje duji. Nowu aredu, tui boe pa boei boe pa pudui dykeje, tamagadytabo, ure tuburedo jice Jesusji, ure tubujodo bure paru, nono readodure ji, boe eiamedu boe eegai, inoba turedu koiaba ture tugera to toi jituji, icai tubemegagodure taci je duji. Icare Jesus akore ji: Itonaregedu rogu, ameartorure akinorudo. Toro: Boe puredumodykare ai pugeje. Mako kimo inodu tonaji, iaboe etaregodure mato, tumagoi sinagoga kejewyge eimejera jitu kae: Akonaregedurogu bire. Amago kaba pagimejeraji pugeje. Mare Jesus meardure ewadaruji, akore Jairoji: Apagudu kaba, ameartorudo tu rugadu, akonaregedu pemegagodywo. Jesus aregodui uwai kae dykeje, ukare boedo turemo uwaito pudabo, mare Pedro, Tiago, João, mare nogwaredurogu uo, uce tu rugadu. Ei turemo dytabo, eiamedu boe etoragudure tui togeado dytabo. Mare Jesus akore ei: Tagoragudu kaba. Nogwaredurogu bika, mare unudu nure. Enogwarire ji eerduware bie rugadu kodi. Mare Jesus, tui tugera kogudo cewy nogwaredu iera kajeje dytabo, akore tumago raka tabo ji: Nogwaredurogu, aragojedo. Jewodure. Ure turagojedo taci je. Icare Jesus akore eiagu okwagedo. Uo, uce eebogodure nowy inoduji, tubagudugody tabo. Jesus akore ei emago kaiagu iaboe iaboe ewiegai nowy inoduji.

9. Jesus ure Apostolodoge ero raka maku etai. Jesus tui ture jorduwadowyge edo pui pudabo dytabo, ure ero raka maku etai ewo Aroe pegarewyge ewarigu, ewo boe ekogodae okwado jamedu. Ure etudo ewo boe eerduwado Pao o boe pemegarewyji, ewo kogodurewyge epemegago jamedu. Akore ei: Tagaba boe towyje tagabo awaraji. Tagaba taiododo, tagaba tagodobodo, tagaba amirewy to, tagaba diiero to jamedu. Tagaba tagudaedo pobe jamedu. Tagaregodumode ia bai kae dykeje, taedo nono jii tadumode nowy moto piji du kae. Boe emodykare tugeragu tai nowy tagaregodure pudae kejeboe keje dykeje, tadydo nowy moto piji, tawure jukodo tawure uruguduji, ewiapagakare tai du kodi. Eture rugadu, ekodure bakurirewyge kugure boe oiagi, tui boe eerduwado bakaru pemegarewy jitu tabo, tui kogodurewyge epemegago boe jamedu boe keje dytabo.
Herodes aidure tuiordywo Jesusji. Brae eimejera kurirewy Herodes, tumeardui Jesus ro jamedu boe jitu keje, rore toku je. Mare paga karega, iage egore: Nowure João rema, du jewodure birewyge epiji. Iage egore: Elias reno, duwure ure towadydo pugeje. Iage egore: Ia profeta mariguduwu jewodure birewyge epijidu reno. Mare Herodes akore oino: Ire João itoru kado, kode, kakoduwubao icare imeardure roboeji oino? Jemarure inobadykejeba tuiordumode Jesus jitu bogai.
Jesus ure amirewy makaguragado. Nowu ure jorduwadowyge, tui tugirimi dytabo ereadodure turorewo jamedu boeji Jesus biegai. Icare ure ekodydo pudabo tuginoi, toro ia boe makodurewyto, Betsaida jaogwai. Tui boe pa nowy inodu jitu keje, nowy boe makarewyge ekodure rekodaji. Icare Jesus ure tubodo ebo, makore ei Pao o boe pemegarewyji, ure kogodurewyge epemegago jamedu. Meri rekodugody nure, kodi icare nowy ure jorduwadowyge emagore ji: Nowu boe etudo, etuwo bakurirewy rogu boe kae puredui tu tu puidu boe kae, eemaruwo tuge rogu boe bogai, tubadumodewo boe bogai jamedu, mare paga karega, woe paedure boe makodurewy tada. Jesus akore ewadaru jipagi: Tagire tare enogwagedo rugadu. Egore ji: Amirewy rogure ikera awubodure tu cedabo, kare kugurere pobe tu je jamedu. Iarema cekana umode boe aru ekeje? Nowu ime ere cinco mil. Icare Jesus akore nowy ture jorduwadowygei: Edo tumugudo, eiagu edo cinquenta tu tu tumugui. Erore ino. Eiamedure tumugudo. Du kodi icare Jesus ure tugeragu cewy amirewyi ikera awubodure tu je duji, cewy kare kugure ei pobe tu je duji jamedu, ure tuie aogado baruto, ure togwa kurido tabo, ure kado, ure maku nowy ture jorduwadowyge etai, ewo maku nowy boe etai. Eiamedure kowyje, enogwa amogodure. Jeture tuiagejewu kododoge ei ikera pudogidure pobe taci iwurekoto du enogorobadure kobo boe tabo.
Pedro ure tumeartorae awadydo. Ia meri keje Jesus mugure tuginoigodu, nowy ture jorduwadowyge ebo, tumagoi baruto dytabo. Du keje icare unoragodure ei: Ioguduba boe egore uie ure imi? Egore: Iage egore João Batistaie ure aki. Iage egore Eliaie ure aki. Iage egore ia mariguduwu profeta jewoduie du ure aki. Kodi icare Jesus unoragodure ei: Kode tagi, inoba tagagore ioguduba uie ure imi? Pedro akore: Pao Aroe Eimejera o Cristonure aki.
Jesus makoi tuwiji tuiewodu jitu. Jesus akore tumago okori tabo ei ekaiagu iaboe iabo ewie nowy inoduji. Akore jamedu: Imedu Onaregedu jiwo kuricigomode rugadu; boe codurewyge, baire eimejerage emode barigudydo pudui rugadu. Cedodydody rumode tuwidodywo du kae, mare jewodumode merimode pobe ma awy metuia bokware dykeje. Du otobiji makore eiamedu boei, akore: Iaboe iaboe etaidumode tugodywo itabo ma, emode tubijido, emode to cruz reko meri jameduji, dytabore ekodumode itabo. Mare paga karega, meardu kurimode puduiwu, bimode, mare ure tumagu iwygejewu, umode cinorudo. Imedu omode moto jamedu boece, boe kimowo, tuwo tuwogwado rabodu, iarema tuwo tagedydo rabodu ma, nowy inodytabo inoba umode ai? Unure tuwogwado boe jamedu boe tabo. Iaboe iaboe emode tubogurudo ice, emode tubogurudo iwadaruce ma, Imedu Onaregedu umode tubogurudo ce jamedu, taregodui mato turugu tada, Tuo urugureboe tada, to tupadoge erugureboe tada, dytabo. Boe jokodu jire inagomode oino tai: Awu jeture woewyge ewimodykare tuiordukai Pao o boe pemegarewy jitu tabo.
Jesus ure tudo tuginoi ia apostolodoge eegai. Meri pobe puibiji mare pobe puibiji dykeje, Jesus ure tugeragu Pedroji, Tiagoji, Joãoji pudabo, ruture ebo ia tori rairewy ao kae tumagowo baruto. Tumagoi baruto du tonaji, jere tudo tuginoi, ukudae kigadu urugure. Boekarema, ia ime ei pobe tu jedu emagore ji. Boekarema, Moisés rabodu, Elias rabodu. Duwygere ere towadydo boe moturewy aiai pudabo dytabo. Jerusalém tadadu bimodedu jire emagore pui. Nowu inodytabo Pedro mare metage enudu nure. Tuiedadykejere eerdure Jesus o boe moturewy upoi apo duji, nowy ime ei pobedu eedui apo duji. Cewu ime ei pobedu ewogwai Jesus piji du tonaji, Pedro makore Jesusji: Cegimejera, pemegare paedywo woe. Pawo aroia baidogedo pobe ma jewu metuia bokware woe: iamode akai, iamode Moisés ai, iamode Elias ai. Mako kimo inodu tonaji, ia boetugu aregodure, ure tubodo ebo. Nowu ure jorduwadowyge tuiordui nowy ewogwai boetuguto dykeje, epagudugodure. Du tonajire icare ia boe mako aregodure nowy boetugu piji, akore: Awure imeardu kuricigore jiwu itonaregedu rema. Tawiapagado ji. Nowu makorewy mako inodu rekodaji, eerdure Jesus rakojei tuginoi duji. Nowu ure jorduwadowyge emagokare iaboe iaboe ewiegai tuiordure jiboeji, nowy meri kodiboe keje.
Jesus ure iparedurogu Aroe pegarewy meture tadawu pemegago. Rekodajiwu meriji, ei turawyje tori rairewy joki du tonaji, ia boe makarewyge eridure mato Jesus togi. Boekarema, etoiabiji ia imedu oiogwarire, akore: Cegimejera, inogwamagudunure ai. Akaiwodo itonaregedu roguji, ure mito tu inai. Ia Aroe pegarewy re tudugu to, tudugu to, dykeje oiogwari padu kigodure kajeje, ure to to motoji, ure amagadydody makaguragado, ure ja otaro arego, tui kugudugodydo dytabo. Ukare tugera ra piji. Imagore awy are jorduwadowyge ei, ewo nowy Aroe pegarewy barigu piji, mare ero rakakare ji. Jesus akore: Meartoru bokwarewyge, boe pegarewyge. Inoba boemodedykejeba iragojemode jii tagabo? Ikiwa rakamode tagabo? Mato akonaregedu apo! Nowu Aroe pegarewy meture tadawu iparedu aregodure dykeje, Aroe pegarewy re to motoji, tui amagadydody rakaguragado dytabo. Mare Jesus ure nowy Aroe pegarewy barigu piji, ure nowy iparedu rogu pemegago, ure maku tuo ai pugeje. Boe eiamedu boe eebogodure Pao ro rakarewyji.
Jesus makore tuwiji pugeje. Nowu boe eiamedu boe eebogodui Jesus ro jitu du tonaji, Jesus akore nowy ture jorduwadowygei: - Awu iwadaru mugu rakado tawabo tada: Imedu Onaregedu makudydodymode ime ekera kai. Mare emage ekare boe pawyje awy bataruto, boeco tadaboenure ema eegai. Du kodire eroiwakare tuwo nowy inodu boe pawyje. Epagudugodure tunorawo ji nowy inodu kodiboeji.
Kakoduwu imeduba ema remawu umode ema. Ere tumeardaedo kakoduwu ia pudumiba ema remawu umode pudumi du bogai. Jesus tuiordui emeardaeji ewabo tada dykeje, ure tugeragu ia negeduroguji, ure rakojedo tu pudabo, akore ei: Cewu ure tugeragu awy negeduroguji ikie tabowyge eiamedu boe, iire ere tugeragu; ure tugeragu iiwyge, ere tugeragu ure irojaiwuji jamedu. Kode ukare boedo pudumiwu, emare kodumode tumedage ekori. João akore: Cegimejera, ceerdure ia imedu ui Aroe pegarewy barigu akie tabo duji, cere ro kaiagu ino, mare paga karega, pameduia karega ure ema kodi. Mare Jesus akore ji: Tagaba ro kaiagu ino, mare paga karega, cewy onakare taiwyge eiamedu boe, tamedagenure emage.
Samaria kejewyge ekai tugeragu Jesus jitu. Boe puredugodui Jesus tawyjedumode awy moto piji du kae dykeje, meardae padure tugajeje taci, tudywo Jerusalém kae. Icare ure iage erojai toro tododai. Awyge eture rugadu, ere turemo Samaria kejewu ia bakurirewyto, tuwo padumodewo udo turugadu. Mare nowy samaritanodoge ewiapagakare ji, paga karega, Jerusalém kaeie ure tuduiagu kodi. João mare Tiago, tuiordui nowy inodu jitu keje, egore: Cegimejera, akaidure cenogwamagudywo joru aregodywo baru piji ewygeje ma, etagedywo? Jesus ure tuie kirimi pai ei tugorigody tabo, akore ie: Taerduwakare kakoduwu boeba ure tagi. Itaregodure, mare iwo ime etaroe okwado karega, mare iwo einorudo du bogai. Du pijire eture ia bakurirewyroguto pugeje.
Iaboe etaidure tugodywo Jesus apo. Ekodui toro du tonaji, ia imedu akore ji: Cegimejera, iko akabo akodumodewo boe kae. Jesus akore ji: Okwadoge eiarire, kiege ewaradure, mare Imedu Onaregedu umode tuie jodo tu kejeboe bokwa. Du kodi icare akore ia imeduji: Ako itabo! Mare cewy imedu okwamagudure ji: Ikimejera, ido ioga tugu mototo jao. Mare Jesus akore ji: Birewyge edo to birewyge etugu mototo. Aki akodywo awo boe ewie Pao o boe pemegarewyji. Ia makore ji pugeje: Ikimejera, ikodumode akabo, mare ido ikimadydo jeture iwai tadawyge ebo jao. Mare Jesus akore ji: Ia maragodurewy aiwomode tuibagi ma, ukare turugadu tumuguwo Pao o boe pemegarewy tada.

10. Jesus ure ture jorduwadowyge ei 72 cedu erojai. Nowu inodu rekodaji, Pagimejera ure nowy ture jorduwadowyge ia 72 etawyje pubiji pugeje, ure erojai, edo pobe, pobe tododai, tugodumode kaewu bakurirewy jamedu boe kae, tuiedumodewo kae jamedu. Akore ei: Boepa kurire, mare maragodurewyge enowarore tu je. Tagogwamagudydo ore boepa cewuji, uwo maragodurewyge etudo to boepato. Ica, kode, toro. Igoiare ire tarojai tado nono ovelhadoge kugure emagai riedoge ekao du reore. Tagaba micigu to, tagaba tagodobodo, tawure tadawu kaba jamedu, tagimadu kaba boe ebo awara keje. Tamode taremo towu bai jamedykeje, tagagomode oino jao: Boe pemegawo awy baiji. Ia imedu pemegarewy rakojemode nono dykeje, tawadaru pemegarewy butumode keje; mare boekimomode ma, umode tugirimi tagae. Taedydo nowy bai tada, tagogwagedo enogwagere jiboeji, tagudydo ekudure ceboece jamedu. Mare paga karega, maragodurewy umaragodae moridody nure. Tadukaba baidoge etae etae du kaba. Tamode taremo towu bakurirewy jamedu boe emode tugeragu tai ma, emode maku tagaiboe kowyje. Kogodumode nonowyge epemegago, tagagodo nowy boei: 
Pao o boe pemegarewy puredugodynure tai. Mare tamode taremo ia bakurirewy boeto ma, emodykare tugeragu tai ma, tadumode ewororo oiagi tagagoi oino dytabo: Tago bakurirewy tadawu moto urugudu jetui cewure todu, cemode jukodo tai. Mare paga karega, Pao o boe pemegarewy aregodure tagai, takare tawiapagado ji. Inagomode tai: Pao umode tugogado boe eiamedu boe jiwu meri keje, Sodoma bakurirewy boe pemegarewy umode ji, nowy bakurirewy kori.
Mearutoru bokwarewy bakurirewyge. - Ameardu awadydo ai Corozaim, ameardu awadydo ai Betsaida, boe onare tai. Mare paga karega, imode iro pemegarewy kurirewy towyje Tiro keje, Sidônia keje, iromagai woe tadoda du reore ma, etodorogamode pudui marigudu, tui beto rorido tuiogi dytabo, tui jorugudu tugu tudo dytabo. Du kodire boe ewaripomode Tiroji Sidoniaji tagori. Aki, Cafarnaum, are acedo jii baruto, du koia awudydodymode aibagi jewaduioto. Du kejere akore ture jorduwdowygei: Biapagare taiwu, ii rugadu biapagare. Jamedu, ukare tugeragu taiwu, ii jamedure roino. Ukare tugeragu iiwu, ure irojaiwu jire roino jamedu.
 Cewu 72 ei tugirimidu. Nowu 72 reorewyge ere tugirimi tuiegare tabo, tagoi oino dytabo: Cegimejera, akie tabore cere Aroe pegarewyge ewarigu jamedu. Jesus akore ei: U! Iordure Aroe pegarewyge eimejera butui baru piji boe jeragudu reore duji. Icá kode, ire taro raka maku tagai tawo tawure jodo awague ewygeje, tawo tawure jodo betagadoge ewygeje, tawo tawure jodo ro raka jamedykeje, du ero pegamodykare tai. Mare nowy inodu jamedytabo, taegare kaba Aroe pegarewyge eedui taguda duji; mare taegaredo tagie padui baru tada duji.
Jesus jekareae. Nowu inodykeje Jesus jekare kuricigore Aroe Pemegarewy koia, akore: Ioga, baru moto jeonare jiwu Ioga, are awy inodu boe biado jorduwa mearduwa rakarewyge epiji, are biegarewyge edo nowy inodu boe pawyje. Du kodire ire tukutaido ai, mare paga karega, ure nono akaidu reore kodi. Iogare boe jamedu boe bu ikera keje. Iaboe iaboe eerduwakare Onaregeduji, mare Uo tu rugadu. Jamedu iaboe iaboe eerduwakare Uoji, mare tu Onaregedu, mare cewy Onaregedu aidure edo boe pa jiwyge tu rugadu jamedu. Ure tuie kirimi pai ture jorduwadowygei, akore: Ema remawygere, boe pemegare jiwygere, eerdure taerdure jiboeji. Mare paga karega, inagomode oino tai: Makarewy profetadoge, brae eimejerage, etaidure tuiordywo taerdure jiboeji, mare eerdukare ji; etaidure tumeardywo tameardure jiboeji, mare emeardukare ji.
Samaria kejewu imedu pemegarewy. Icare ia jorduwa rakarewy ure turagojedo, tui turokogado jitu tabo, akore ji: Cegimejera, inoba iromode iragojewo jii je Pao o boe pemegarewy tada du bogai? Jesus akore ji: Inoba bapera atugore boe eroiagudytabo? Inoba amagoi jitu ure? Akore: 
Ameardu kurido Akimejera Aroe Eimejeraji awabo jamedu boe tabo, ameardae jamedu boe tabo. Ameardu kurimode ameduiaji ameardu kuri magai ai du reore. Jesus akore ji: Amago pemegare rugadu. Arodino, aemode rugadu. Mare ema, tuwo inodu kado pudui du bogai, akore Jesusji: Ioguduba imeduia rema? Kodi icare Jesus akore: Ia imedu ure turawyje Jerusalém piji Jericó kae. Boekarema, jeture iwogu kigodurewyge ekerato, duwyge eiwogure oroeji, turorerui jitu, tui okoridody kuricigodo dykeje, tui bitodu puredugody dykeje, eregodure piji. Boekarema, ia sacerdote ure turawyje nowy awaraji, jordure ji, mare ure tuwure otonado piji. Du reore ia Levita kodure nono jamedu, taregodui nowy kae dykeje, jordure ji, mare ure tuwure otonado piji jamedu. Du kejere ia moto tuginoiwu imedu, ia Samaria kejewu, kodure nono jamedu. Aregodure nono cewy boere inowo kae, jordure ji, icare okudu kuricigore apo. 


Ure tuburedo ji, ure aroia kogudo nowy epae boe kajeje, tui boekaguru, tui parera kuru reko joki dytabo. Ure mugudo cewy tagu kawaru keje, ure reko meru kigodurewyge ere tuwure tuwuredo kejewu ia bai kae; nono jeture ji, iogore ji. Nowu meri rekodajiwuji, ure diierodo pobe nowy jeture nowy bai jiwu ai, tagoi oino dytabo: 
Aeto ji, ia mori okwa kimomode ma, imode mori makakai. Du kodi icare Jesus unorare cewy jorduwa rakarewyji: Nowyge ei pobe ma jewu metuia bokwaredu, kakoduwu ia emageba ameardaere metuiamode nowy buture iwogu kigodurewyge ekera kejewu rema? Nowu imedu akore: Cewu ure togudydo apowu. Kodi icare Jesus akore ji: Toro. Arodo nono nowy imedu ro reore.



Jesus aregodui Maria, Marta, ewai kaedu. Jesus, tudui todobiji dytabo, aregodure ia bakurirewy roguto, du ia aredu iere Marta cedu ure tugeragu ji tuwaito. Ia uwie iere Maria cedu, duwudo ure tumugudo Jesus bure paru tuwiapagawo bataruji. Nowu Marta, butugukai tuwai kao tumaragodae boe jitu, aregodure Jesus ae, akore ji: Ikimejera, awiapagamodykare iwiei ido mitotu imaragodae jituji? Amagodo ji uwo tugerabraredo ii. Pagimejera akore ji: Marta, Marta, amaragody kiorokare, akere ai amaragodae kuricigorewy boeji. Nowu inodu boe tabo, boe ewiapaga kurimode jiwu ure mito tu je. Mariare tuieonado boe pemegarewy remawuji, du iaboe iaboe emodykare aru piji.

11. Jesus ure boe eerduwado tumagowo Paoji. Ia meriji Jesus rakojere turagojerewo keje tumagoi baruto dytabo. Nowu tumagoi baruto du akedykeje, nowy ure jorduwadowyge ia makore ji, akore: Cegimejera, ceerduwado cemagowo baruto, nono João Batista magai ture jorduwadowyge eerduwado du reore. Kodi icare Jesus akore ei: Tamagoi baruto dykeje, tagagomode oino: Pao, boe eiamedu boedo akie pemegado, ako boe pemegarewy arego cenai. Cege maku cenai tu tu meri jameduji. Awudugugo cei cero pegarewyji, cewudugugody magai ro pegare ceiwyge ei du reore. Cegaba cebiapagado Aroe pegarewy bataruji. Du inodu otobiji, akore pugeje: Ia tagi ia tameduiamode ma, taemarumode bogai boecoji ma, tagagomode: Imeduia, amirewydo pobe ma awy metuia bokware inai jao ka. Mare paga karega, ia imeduia aregodynure iwai kae, awararei pudumi dytabo; ire makaiboe bokware. Nowu tameduia akomode tawadaru jipagi toro tuwai tada: Amago kaba ii, ire baiporo mi, ire iwu itore kugure ebo marigudu, imodykare iragojedo iwo amirewy makakai, oino tawiegai ma, mare tamode tagera to baiporoji kimo ma, Inagomode tai: umodykare turagojedo tuwo amirewy maku tagai tumeduiai tagi do koia, mare taro ko barika du koia, umode turagojedu tuwo tagaidure jiboe maku tagai. Inagomode oino tai jamedu: Tagogwamagudydo, Pao umode boe maku tagai, taemarudo, taerdumode ji. Tagera to baiporoji, Pao umode baiporo jado tagai. Mare paga karega, cewy okwamagudurewyge eiamedu boe, makudumode etai. Cewu jemarurewy, jordumode ji. Cewu ure tugera to baiporo jiwu, jadodumode ai. Ia tagonaregedu makomode tai amirewy bogai ma, kakoduwu ia uo tagiba tamode tori makai? Makomode karo bogai ma, awaguna tamode maku ai? Iarema makomode tai kogariga ba bogai ma, betaga kana tamode makai? Kode icare, tabega inodytabo, taerduware tawo boe pemegarewy maku tagore etai, kode, Tao baru tadawu umode Aroe Pemegarewy maku okwamagudure pudaiwyge etai.
Jesus mare Aroe pegarewyge eimejera. Jesus ure ia Aro pegarewy bataru bokwarewy barigu. Nowu Aroe pegarewy utu keje, nowy bataru bokwarewy makore. Icare boe eebogodure makoji. Mare ia emage egore: Aroe pegarewyge eimejera koiare ure awy imedydo Aroe pegarewyge ewarigu boe epiji. Iage, tui tagokogado jitu tabo, enogwamagudure ji uwo ia turo kurirewy towyje. Icare Jesus, tuiordui emeardaeto du koia, akore ei: Ia moto kejewyge emode tudaru pubiji tona tabo pui ma, emode tagedydo taobiji. Jamedu, ia boe emode tudo tuginoi tuginoi pui dytabo ma, emode tagedydo taobiji jamedu. Aroe pegarewy onamode pudui rugadu ma, inoba umode todobiji? Kode, kodiba tagagore Aroe pegarewyge eimejera koiaie ure ido Aroe pegarewyge ewarigu? Mare Aroe pegarewyge eimejera koiamode ure ido Aroe pegarewyge ewarigu ma, kode, ioguduba koiaba umode tagoredo Aroe pegarewyge ewarigu? Du koiare emage rugadure emode tugogado tai. Mare Pao koiamode ure ido Aroe pegarewyge ewarigu ma, kodi icare Pao o boe pemegarewy aregodynure tagai. Ia imedu ro rakarewy iedumode tuwaigaji tuietu tabo tuwaiji ma, oroe jetu pemegare rugadu. Mare ia ro rakarewy nowy imedu koriwu aregodumode ae, umode tumorido ji ma, umode tugeragu jeture otoiboe, umode oroe jamedu boe pedo toro boei. Akore jamedu: Rakojekare itabowu, onanure ii; jamedu, ukare tugeragu boeji itabowu, unure boe barigu.
Aroe pegarewy pegarewy ui tugirimidu. Jesus akore oino kimo: 
Ia Aroe pegarewy pegarewy umode tuiebu ia imedypiji dykeje, jemarumode toro boe matadu tada tumuga bogai, tuiordukai ji tu keje, akomode pudui: Imode ikirimi iture pijiwu iwai kae. Taregodui kae dytabo, jordumode: boe akuruguduji, boe motuji. Du keje icare utumode, umode tugeragu ia pega jokodure tugoriwu Aroe pegarewyge ei ikera pudogidure pobe taci ikera awubowuto duji, emode turemo nono, emugumode. Du kodi icare, kodure boiwu nowy imedu jiwu, pega remawure boetojiwu kori.
Boe eegareae ema remawu. Nowu Jesus makoi oino dykeje, ia aredu ure tumago rakado boe etoiabiji, akore ji: Jiwo aidugirirewydo tadare amedure, koiare ure akogwagirido. Mare Jesus akore bataru jipagi: Jiwo aidugiri remawurewygere ewiapagare Pao bataruji, erore nono ui turoiagudu reore.
Jonas jiwu Pao ro kurirewy. Boe eidody remawu nure, du kodi icare Jesus akore: Awu ro pegarewy boe emagonure ia iro kurirewy bogai. Mare iaboe iaboe todumodykare etai: tu Jonas jiwu Pao ro rakarewy todumode etai. Mare paga karega, profeta Jonas magai Ninivitadoge etai du reore, Imedu Onaregedu umode awy boe etai jamedu. Pao umode tugogado boei jiwu meri keje, Sul jaogwaiwu brae eimejerago umode turagojedo cai tuwo awy boe ewarigu boe pegarewyto. Mare paga karega, aregodure moto oto pa jamedu boe piji tumeardywo Salomão jorduwa mearduwa rakarewyji. Aró, kode, ia jorduwa raka remawu rakojere woe, mare awy boe ewiapagakare ji. Pao umode tugogado boei jiwu meriji, Ninivitadoge emode turagojedo tuwo tugogado awy boei, emode ewarigu boe pegarewyto. Mare paga karega, etodorogare pudui, Jonas okituware jiboe kodi. Aró, kode, Jonas koriwu rakojere woe, okituware awy boei, mare etodorogakare pudui.
Boe eeku ure nono jorugure boe etai. Jesus akore pugeje: Boe emodykare jorugudo tuwo mugudo boe biarewy keje, iarema ira kuda rabodu. Mare mugumode jorugu tumuga keje uruguwo ure turemowygei. Ica, urugure boeiboere boe eeku rema. Aeku pemegamode ma, aiamedu boe urugu pemegamode jamedu. Mare aeku pemegamodykare ma, aiamedu boe meture boeco tada. Kode aeto ai, urugure atadaboe boeco kawo ema. Awurema karega, amugumode urugureboe tada, ia boeco okomodykare kao ma, aiamedu urugumode, amedui ia jorugu kurukururewy kuda du reore.
Jesus makoi fariseudoge eidu. Jesus mako kimo keje, ia fariseu makore bogai okwagewo pudabo. Icare ure turemo, ure tumugudo ira keje. Nowu fariseu jerore ta... ukai tugabi icai togwagemodedykeje duji. Pagimejera akore ji: 
Tagi, fariseudoge, tagire tagoroe uporu kabi, mare tadoda tagorobadure tagiwogae tabo, tagarodae tabo. Aora bokwarewyge, ure uporu biri towyjewu, ure tadaboe to jamedu. Kode, akogudydo boei akoroe tabo jao, atadaboe akudo boetoji, awy inodytabo aiamedu boe akurugudumode. Boe pegamode tai, fariseudoge, tare tagoe jamedu boe tawyje pubuji tawo maku Pao ai, jii tagoe biegarewy kae, jamedu tare bu dízimo keje. Mare tawiapagakare jetororeboeji, tawiapagakare tameardu kuriwo Paoji. Boro. Taemarudo jetororeboe bogai, tameardu kurido Paoji, takai nowuia pijido dytabo. Boe pegamode tai, fariseudoge, tagaidu barikare boetojiwu boe emuga iraji, tagaidure boewo tugurido tai ba oiagi. Boe pegamode tai, tare nono birewyge eiaore ukai towadydo du reore, du jokire ime emerure tuiorduwa bokwa tabo.
Jesus makoi escribadogei. Icare ia boe eroiagudu epa makore ji, akore: Cegimejera, akagoi oinono dytabo, are cedogorido jamedu. Jesus akore ji: Boe pegamode tai jamedu, boe eroiagudu epage, tare ime enoredydo turo rakamodykare taboboe tabo, mare tagi tamodykare tagera pagado ji, tamodykare tagerako to toi ji. Boe pegamode tai, taomagere bitowu profetadoge tare eiao motudo. Nowu inodure tado boe jokodu jiie taomage erore jiboe rugadu, du tare boe jokodu rugaduie. Mare paga karega, ere ewido rugadu, tagi tare eiao motudo. Du koiare Pao jorduwa mearduwa rakarewy akore: Imode profetadoge, imode apostolodoge erojai toro ewogai, mare emode iage ewido, etonamode iagei. Profetadoge eiamedu ewidodui moto paru towyje dypijidu koiawo koiare Pao umode tugogado awy boei. Abel bitodui jii Zacarias bitodydody kae, duwure bitodure altar templo etoiadadoda. U! Imagomode tai: awy inodu okwamagudumode awy boe etai nowy inodu jamedu mori bogai. Boe pegamode tai, boe eroiagudu epage. Tare tageragu jorduwa rakarebaoe epa baiporo epaji, mare tagi remawyge takare taremo, takare iage edo turemo to jamedu. Nowu baiporo epa Pao bataru reno. Jesus uture nowy piji, du rekodaji, fariseudoge, escribadoge, ekare tumorora butugudo pudui tunorai jiboe bogai, tugody kagiri jitu tabo. Etaidure tuwo tugeragu ji, ia bataru keje, tuwo pegado.

12. Boe epaguduiagu Paoji tu rugadu. Nowu tonaji, boe emagaguragare du ere tudo pui Jesus oiei, du koia eiore puwygeje jice woje, jice woje. Icare Jesus makore ture jorduwadowygei boetoji akore ei: Taeto tai fariseudoge emagore jiboeji: emagore iaboeji, dykeje erore tuginoi. Mare boe rorire jokiboe, padu awadumode; padu biareboe, boe emode boe pa. Jamedu, tamagore boeco tadaboe, padu awadumode jorugu keje; tagogwa podure ji pu biagai bai tadaboe, padu awadumode bai aoji. Imagonure tai, imedage: Tabagudu kaba ure boe ewido boece, nowy inodu rekodaji ia eromode jiboe bokware pugeje. Imode taerdydo tabagudumode ceboeji: Tabagudydo Paoce, du tawi rekodaji roiware tuwo tawarigu joru to duji. U! Awu cere tabagudumode rugadu. Tamodykare metugue ei ikera awuboduredu maku tumori biega tabo? Du inodytabo, Pao biagodumodykare ia epiji. Tabagudu kaba, tagodure kiege barege ekori. Pao jorduware inoba tagaore tagaora keje.
Meartorurewyge, meartorukarewyge. Inagomode tai: Cewu ure tuiorduwado ii ime eegaiwyge eiamedu boe, imi jamedu, imode iorduwado ei Pao o tupadoge eegai jamedu. Mare cewy ure tuiorduwa bokwado ii ime eegaiwu, imi jamedu imode iorduwa bokwado ji Pao o tupadoge eegai jamedu. Cewu bataru pegare Imedu Onaregedu jiwyge eiamedu boe, nowy ewadaru pegarewy jamedu boe pijimode, Pao butugugodumode ei. Mare cewy bataru pegare Aroe Pemegarewy jiwygerema, Pao butugugody modykare ei.
Aroe Pemegarewy umode tuwadaru maku togei. Tajedodumode sinagogadoge etae, boe eroiagudu epage etae, brae eiemejerage etae, dykeje, tamorora amagadu kaba tamode onado tai tawadaru taboboe bogai. Paga karega, Aroe Pemegarewy umode tagagomode jiboe mugudo tawabo tada, nowy du kodiwu keje.
Oroe kuricigorewy aora bokwarewy imedu. Du keje icare boe etoiabijiwu ia imedu akore Jesusji: Cegimejera, amagodo imanaji uwo ceore ieonado jiboe makinai. Mare Jesus akore ji: Imedu, ioguduba ure boe eroiagudu epado imi tadoda? Du keje icare makore be eimedu boei, akore: Taeto tai, tagagemo kaba akemo barikare toroe kuriwowu boe ereore. Mare paga karega, imedu toroe kuri koia karega bimodykare , mare bimode rugadu, toroe kuri inodytabo. Kodi icare ure awy bakaru jeonado nowy inoduji, akore: Ia imedu oroe kuricigorewy o boepa pijiboe kuricigore. Du keje icare ure tumeardaedo: Inoba iromode?. Mare paga karega, imode awy inoe jetuwo bokwa. Du kejere akore: Oinore iromode: Imode inoe ja butudo iwo ia kuri remawurewy towyje; tore imode boepa tadaboe jamedu boe, inoroe pemegarewy jamedu boe tugu. Icare inagomode itaroeji: Itaroe, akoroe kuricigore tuia tada, joru butu rakaguragamode ji. Akamudo, akogwagedo, akudydo, arodo akaidu reore. Mare Pao akore ji: Aora bokwarewy, awy boeco mitoduji akaroe arudydodymode apiji. Are to puiwu akoeboe ioguduba oemode ema? Oinore umode ure toroe kurido tu pudai mare Pao ai boe kimorewy imei.
Boe emorora amagadu kawo pudui awy moto kejeboeji. Jesus ure tuie kirimi pai nowy ture jorduwadowygei pugeje, akore ei: Du kodire inagomode oino tai: Tagaba tamorora amagadu jokodydo tamode koboe bogai, tamode tugu tai boe bogai. Tagire tagody remawure tamode koboe kori, metumode tai boe kori. Tagaiwodo kiege baregei: ekare boe tugu, ekare tugeragu boeji, eke ja bokwa, eke muga bokwa, mare du inodytabo, Paore eedo rugadu. Kode, mare tagi, tagody remawure kiege barege ekori. Kakoduwu ia tagiba, taro raka inodytabo, tamode taragoje raido tagaobiji? Kode, taroiwakare tawo biegare tu je boe towyje, kode kodiba tameardaere iaboe tuginoiwuji? Tagaiwodo okureboe ricoduji: ekare ikureboe towyje, ekare enareboe towyje, du inodytabo, inagomode tai: Salomão oroe kuricigore mare roiwakare tuwo tugudae pemegado pudui nowy okureboe reore. Kode, Paore boebutu oroedo oino du awuji jeture toro boe tada, barogwato barigudumode joruto, kode tagi kana, roiwamodykare turowo ino tai? Meartoru bokwarewyge! Tamorora amagadu kaba tai tamode kowyje boe bogai, mare Tao jorduware tagogeai nowy inodu bogaiduji. Mare awy moto kejewu meartorukarewyge, emorora amagadu amagadydo pudui awy inodu boe bogai. Taemarudo tamuguwo Pao o boe pemegarewy tada boetoji, dykejere icare nowy inodu jamedu boe itodumode tagai.
Baru tadawu boe enoroe kurirewy. Tagowarore tu jedu ietui taidu, tabagudu kaba. Mare paga karega, Pao aidure tuwo to boe pemegarewy maku tagai. Akirodo ure tagabo boe tabo, maku marenarue etai. Nowu inodytabore tamode tagoroe mori ja kodoraborogu akedu bokwarewy towyje, tamode tago boe pemegarewy akedu bokware udo turugadu baru tada, iwogurewy iwogumodykare ji, rogure umodykare pegado du kae. Mare paga karega, tago boe pemegarewy jeturewo kejere tawabo mugumode jamedu.
Utugare upagai cimejera bogaidu. - Tado tarugadu jii je, tagudawu jetu pemegai tai dytabo, bukigu kogu pemegai tagajeje dytabo, tagedui tago jorugu jitu tabo. Tado nono upagare cimejera bogai utui peta kae umode tugirimi du bogaiwu ime ereore. Aregodumode ma, umode tugera to baiporoji ma, tuwo baiporo jado kuri aregody keje. Jiwo aidugirirewy utugaregere eimejera jordumode ei tudo turugadu tudogi duji. Boe jokodu jire inagomode oino tai: Umode tudo turugadu, umode edo tumugudo ira keje, umode enogwagedo. Aregodumode boeco oia keje rabodu, iarema ba aregody tabo rabodu, eiwo aidugiri rumode. Mare taerduwado awy inoduji jamedu: ia uwairewy jorduwamode kakodiboe kejeba iwogu kigodurewy aregodumode ma, umode tudo turugadu tuietu tabo, ukawo turemo tuwaito. Nowu inodu koia, tado tarugadu. Mare paga karega, Imedu Onaregedu aregodumode tameardaekai tuwogai dykeje.
Utugare pemegarewy, utugare pegarewy. Du kodi icare Pedro akore: Cegimejera, tu ceina awy bakarure oino, iarema eiameduji jamedu kana? Pagimejera akore: Utugare pemegarewy jorduwarewy awy rema: cewy ukimejerare jetudo toe jiboe, tuwo tumedage enogwagedo, boei turugadu dykeje. Cewu roinowu cimejera aregody keje, jiwo aidugirimode. Boe jokodu jire inagomode oino tai: Meartorumode ji toroe pemegarewy jamedu boe tabo. Mare cewy jeture boe jiwu akomode: Icare ikimejera aregodumodykare kuri je, ino ma, okwagemode, kudumode tuwo tuioku bai baido ma, imejera aregodumode upagakai tuwogai dykeje, umode rugadu kado, umode barigu pegarewyge eedato. Cewu imedu jorduware cimejerai turoiagu jiboeji, mare tumeartru bokwa tabo ukare boedo turugadu, boe to du makaguragamode biri kajeje. Mare cewy imedu jorduwa jokodukai cimejerai turoiagu jiboe jitu, umode turo pegarewy towyje ma, boe to du awaromode tu biri kajeje. Mare paga karega, Paore boe makudu kurido aiwu, okwamagudu kurimode ji boe bogai pugeje.
Boei tudo tuginoi Jesus koiadu. Itaregodure iwo joru barigu moto joki, itaidure urugodywo rugadu. Ia boe etaimodytabore imode itaimo, itagemo remawunure nowy inodu bogai. Tameardaere itaregoduie boe butugurewy tabo moto kae duji? Boro, inagomode tai: iwo boe etawyje pubiji itaregodure. Mare paga karega, awy inodu otobiji, boe emode ikera awubodure tuwai tada, du eiamedu boe emode tudo tuginoi pui. Uomage etonamode torei, boe etore etonamode tuomagei; uce onamode tonaregedu areduji, onaregedu aredu onamode tujeji; ucarugo onamode turagoji, urago onamode tujarugoji. Jesus akore boei jamedu: Taerdumode ia boetugu ui tawogado meri butu jaogwaidu jitu keje, tagagomode kuri je: Bubutu aregody nure. Nono umode ino rugadu. Taerdumode bakuru aregodui paribureadoge eiaogwaiboe piji dykeje, tagagomode: Biaku butumode. Nono umode ino rugadu. Boe biadydowyge, taerduware ure baru tadaboeji, ure moto kejeboeji. Kode kodiba taerduwakare umode oino kuri je boeji? 
Boe ero pemegawo onare puduiwuji. Kodiba tagare tameardae tugu tawo jetororeboe towyje? Atumode onare aiwu apo boe eroiagudu epa ae du tonaji, aroiwado awo apemegado ji, awudugugodywo ji awaraji, ukawo acedo boe eroiagudu epa ae, boe eroiagudu epa ukawo amagu tugobaigarege etai, ekawo atugu baicorewy to. Inagomode oino ai: amodykare atawyje nowy piji jii, ai boigoduwu akiro rogu maku du kae.

13. Boewo tugera ra turo pegarewy piji. Nowu boe keje iaboe etaregodure Jesus ae tureadodywo Pilatos roi ia galileudoge eiduji. Nowu galileudoge enure taguiee bito tuwo uredudu rutudo to aroe eimejera bogai. Du tabore Pilatos ure ewido, ei taguiee bito du tonaji. Kodi icare Jesus unoragodure ei: Tameardaere nowy galileudogeie pega remawure tumedage ekori boei oinono ei du koia? Boro! Inagomode tai. Mare tamodykare taedorodo ma, taiamedu boe tawimode nono ewi reore. Jesus akore jamedu: Tawiabutudo cewy ime ei 18 cedu, nowy Silo kejewu bai rairewy buture ewygejedu, tui ewido duji. Tameardaekana epega remawure Jerusalém kejewyge eiamedu boe ekori? Boro! Inagomode tai. Mare tamodykare taedorodo ma, tawimode nono ewi reore jamedu.
Figueira i tudu bokwarewy. Akore ei jamedu nowy inodu reoreboeji: Ia imedu ore figueirace tugudui o boepa tadadu, uture kae taiwo tabo tudu bogai mare jordukare ji. Du kodi icare makore nowy jeture to boepa jiwuji, akore ji: Ica, joru buture pobe ma awy metuia bokware awy figueiraji, itaiwoi tu tu ji tudu bogai duji, mare boe kimore. Kode, kado! Kodiba rakoje onare kimo woe? Mare nowy jeture nowy boepa jiwu akore: ikimejera, rakoje rugadu tu awy joruji jao; iwaigodumode oiei, iwo ia moto pemegarewy tugu oiei. Du kejere tudu botumode rakudu. Umodykare ino ma, amode kadodydo rugadu.
Jesus ure ia aredu pemegago sabadore jiwu meriji. Jesus unure boe eerduwado sinagoga keje sabadore jiwu meriji. Ia aredu mugure nono, joru buture 18 cedu Aroe pegarewy metui tadadu, iedure ji tui kogodydo dytabo, toia upo tabore merure; roiwakare tuwo tuiedorodo remawu rugadu. Jesus jordure ji, icare makore bogai, akore ji: Aredu, akinorudodure akogodae piji. Ure tugera bu keje du tonaji ure tuiedorodo, tumago pemegai Pao jitu tabo. Mare nowy sinagoga kejewu brae eimejera korigodure tuiordui Jesus iogoi sabadore jiwu meri keje duji, icare akore boei: Meri ikera awubodure mito taci ikera awubowuto, jire boe emaragodure. Kode mato tagiogowo nowy meri keje, mare sabadore jiwu meri keje karega. Icare Pagimejera akore: Ro biadodurewyge! Tamodykare ia tagagu tapira, ia tagagu jumento okwa iku kiwyje, tawo ekudydo sabadore jiwu meriji? Mare awy Abraão onaregedu nogwaredu rogu, Aroe pegarewyi kogudo joru butui 18 cedu, inorudodumodykare sabadore jiwu meriji? Tagoi awy bakaru jitu koia, nowy onare jiwyge eiamedu boe epogurugodure. Nowu boe makarewyge eiamedu boe rema, tuiordui nowy ro kurirewy jamedu jitu keje, eegare kuricigore.
Mostarda a. Jesus makore kimo: Kakoduboeba umode nono Pao o boe pemegarewy reore? Inoba urewyba imode udo nono reore? Ure nono mostarda are, du biega remawure, ia imedu ui tugeragu jitu tuwo tugu to boepato du reore. Nowu mostarda a boture, ricodu kuricigore, baru tadawu kiege barege etaregodure tui tuwaradu bu itura boe keje du kae.
Amirewy barodody epa. Jesus akore pugeje: Inoba urewyba imode udo nono Pao o boe pemegarewy reore? Ure nono aredu ui tugeragu amirewy barodody epaji tuwo tugu ruwoboe ei pobe ma jewu metuia bokware enogorobadui amirewy kugu taboduto du reore, du koia nowy kugu jamedu boe barododumode.
Baiporo biegarewy. Jesus, tugody kimoi Jerusalém kae dytabo, ure tuwu bakurirewyge ekajeje, bakurirewy biegarewy boe ekajeje, tui boe eerduwado dytabo. Iaboe enoragodure ji: Cegimejera, awarore tu jewu ime kana emode cinorudo? Akore: Taemarudo tawo taremo baiporo biegarewy kajeje. Mare paga karega, inagomode tai: Makarewyge etaidumode tuwo turemo to, mare eroiwamodykare . Boe etuo ui turemo tuwaito dykeje, umode tuwaiporo mi tuberagajeje dykeje, taedumode baawadykeje, tamode tagera to baiporoji, tagagoi oino dytabo: Cegimejera, cegimejera, baiporo jado. Mare akomode: Iorduwakare kaibawygenure tagiba. Du tagagomode: Cenogwagere, cegudure akabo, are boe eerduwado ceeda boe keje jamedu. Mare akomode tai: Iorduwakare kaibawyge tagiba. Taiamedu boe taiaedo ii, mare paga karega, ro pegarewyge tagi kodi. Jesus akore kimo: Taerdumode Abraão, Isaac, Jacó, profetadoge eiamedu boe eedui Pao o boe pemegarewy tada, tagi ma, tawarigudydodyi baawadu kae dykeje, taerdumode boe etoragudu, boe eto akoi pui duji. Boe etaregodumode meri rutu piji, meri butu piji, emode tumugudo Pao o boe pemegarewy keje. Mare paga karega, ia boetojiwyge boiwygemode, ia boiwyge boetojiwygemode emage.
Jesus mearudu kurii Jerusalém jitu. Nowu meri mitoduji, ia fariseudoge etaregodure tagoi oino Jesus jitu tabo: Atawyje, atudo awy piji, mare paga karega, Herodes tuiagu awido kodi. Jesus akore ei: Toro, tamagodo nowy okwa reoreboeji: Ica, ire Aroe pegarewyge ewarigu, ire kogodurewyge epemegago, awuji, barogwato jamedu, rekodajiwu meri jire icare imode imagu. Mare imerumode kimo awuji, barogwato, rekodajiwuji jamedu: Mare paga karega, profeta bimode jaegiri Jerusalém jitu ukare turugadu kodi. Jerusalém, Jerusalém, are profetadoge ewido, are tori to Paore rojaiwygei. Imaragody maere iwo tado pui, nono kogariga ro magai tore kugurei cidody kuda du reore. Mare akaidukare! Ica, kode, tawai bioromode. Mare inagomode tai: Taerdumodykare ii pugeje jii boe egoi: Akaru pemegarewy aregodui Pao ro raka tabo, oino du kae.
14. Jesus ure ia kogodurewy pemegago sabadore jiwu meriji. Ia sabadore jiwu meriji, Jesus ure turemo ia fariseu kurirewy uwaito, togwagewo uwai tada. Boe enoebatodure ji. Ia imedu kogodurewy, bokodu kigodurewy, mugure nono. Du kejere icare Jesus ure turodo pai fariseudoge ewygeje, bakaru epage ewygeje, akore ei: Boe ekiogodumodu kana sabadore jiwu meriji? Mare emagokare. Du kodi icare Jesus ure tugeragu nowy imeduji, ure pemegago taci je, imadure apo taci tuberabiji. Du kejere, ure turodo pai ewygeje pugeje, akore oino: Kakoduwu ia tagiba, tagagu tapira, tagagu jumento butumode ia moto oiakoto ma, tamodykare tawyje kuri je sabadore jiwu meriji jamedu? Nono eroiwakare tagowo ia tago.
Boe ei tuwiegadodu. Jesus jordure jamedu jeturudodure aewyge emode tumugudo boetojiwu boe emuga keje duji. Icare ure awy bakaru jeonado tu awy inoduji: Jeturudydomode akae boe ekera makudumode puaidu kae ma, akaba amugudo boetojiwu boe emuga keje. Paga karega, jeturudodumode ia kodure akoriwu ae ma, ia dykeje, cewu ure jeturudo akaewu kodumode kuri akae, akomode: Akorodo oino, awy nono. Nowu inodykeje, apogurumode amedui boigoduwu boe emuga keje duji. Mare jeturudodumode akae dykeje amode amugudo tu boigoduwu boe emuga keje. Du kodiwo nowy ure jeturudo akaewu akowo ai: Imeduia, ataru gu ceboje. Nowu inodykeje, boe ema remawumode akai, nowy jetorododure aewyge eiamedu boe jekai. Mare paga karega ure tuguridowu boe eiamedu boe ewiegamode; ure tuwiegado tu jewu boe eiamedu boe, ekurimode. Du kejere icare Jesus akore nowy ure jeturudo pudaewuji: Ai boe eke parudo dykeje, akaba jeturudo amedage etae, jamedu awobe etae, oroe kurirewyge etae karega jamedu. Mare paga karega, aromode ino ma, emode jeturudo akae jamedu, nowy inodytabo enure mori maku akai. Mare amode boe eke parudo dykeje, jeturudo marenarue etae, pogora pegarewyge etae, joku bokwarewyge etae. Du keje boe pemagaguragamode ai. Mare paga karega, ere morido tu emaboe bokware du koia, mare morimode akai pemegarewyge eewodykeje.
Boe enogwage kurirewy. Awu bataru inodu koiare, ia jeturudodure aewu makore Jesusji: Boe pemegare jiwygere emode tumugudo Pao jeture jiwyge eno ira keje togwagewo. Mare Jesus akore ji: Ia imedu ure boe enogwage kurirewy parudo, ure jeturudo makarewyge etae. Icai boe aregodui nowy boe enogwagemode du kae dykeje ure ia utugaredo nowy ture jeturudo aewyge ewie: Mato, jamedu boe ure turugadu. Mare eiamedu boe ere turoiwa bokwado. Boetojiwu akore: Ire ia moto aru, du kodire itumode toro, iordywo ji, kodire inogwamagudure oino ai: awudugugo ii. Ia akore: Ire akirodo tapiradoge ei ikera pudogidure duji, imode irokogado ei. Kodire inogwamagudure ai: awudugugodywo ii. Ia metuia akore ino jamedu: Ire iwiredo, du kodire iroiwamodykare ituwo toro. Nowu utugare ure tugirimi, okwajeture nowy inodu jamedu boeji cimejera biegai. Kodi icare nowy boe etuo korigodure, akore nowy tudugareji: Toro kuri je pugeje boe oia jamedu boe kao: marenarue, pogora koborewyge, joku bokwarewyge, pogora pegarewyge, mato ebo. Du kejere utugare makore ji: Ikimejera, ure turugadu, ai boe eroiagudu reore, mare ia boe emuga kedo kimore. Icare nowy imejera akore: Atudo awara jameduji, awara uiamugu jameduji, apewudo boe eiameduji ewo turemo, duma, iwai okorobadodywo. Mare paga karega, inagomode tai: cewy ire jeturudo aewyge ia emage emodykare togwapagado ire boe ekedo emaboeji.
Boe ei tudo turugadu tugodywo Jesus apo. Makarewy boe ekodure Jesus apo. Ure tuie kirimi pai, tagoi oino dytabo: Iaboe etaregodumode itae, tumeardu kurikai ii tuo kori, tuje kori, toreduje, tore, tumanamage, tuduiemage, tuwiemage ekori, pugori jamedu ma, ire jorduwadowu umodykare ema. Ukare to cruz reko itabowu, imeduiamodykare ema. Ia tagi, tagaidumode tawo ia bairairewy mugudo ma, tare tamugudo jao, tawo morimode remagu inobadytaboba akedumode du bogai. Tawo paru tawyje, tawo bure tugu dykeje, akedumodykare ma, iaboe etaregodumode mato eerdumode ji ma, ekawo jarodo tai, tagoi: Awu imedu ure awy bai paru tugu mare roiwakare tuwo akedydo. Jamedu ia boe eimejera, tui turugoduiagu ia tumeduia brae eimejera jitu keje, umode tumugudo boetoji tuwo tumeardaedo tumode turugadu turugodywo tudugarege ei dez mil cedu apo, tumeduia brae eimejera utugarege ei vinte mil ceduji. Jordumode tumodukae tumorido tumeduia jitu keje, umode iaboe emagodo ji turugody kawo pui du bogai. Kode oino, ia tagi ia tagi tamodykare tagoroe jamedu boe pijido ma, ire jorduwadowu umodykare ema.
Sal ro bokwarewy. Boe pemegarewy sal rema. Mare nowy ro akedumode ma, inoba boe eromode tuwo rodo pugeje? Pemegamodykare motoji, ukare turugadu tuwo moto pemegado: boe ere barigu baawadu kae. Biajare tumeardywowyge emeardumode.

15. OveIha okwaredu. Publicanodoge, ro pegarewyge ere tuburedo jice Jesusji tumeardywo bataruji. Fariseudoge, escribadoge ewadaru pegare, egore: Awu imedu ure tugeragu pegarewygei, okwagenure ebo. Du kodi icare Jesus makore awy bakaruji ei: Kakoduwu ia imeduba, aku ovelhadoge emode 100 cedu, ia okwamode mito tu je epiji ma, umodykare tugera ra nowy makarewyge epiji tuiemaruwo cewy okware mito tu jewu bogai jii tuiordui jitu kae? Du tuiordui jitu keje umode rogu bu cidorugajeje tuiegare kuricigo tabo. Tui tugirimi dykeje, taregodui tuwai kae dytabo, umode tumedage eto pui ae, akomode ei: Taegaredo itabo. Iordure inagu barogo rogu okware boetowu roguji. Inagomode tai: Awu inodu reorere ia ro pegarewy mito tu jedu umode tubemegadody koiare, boe eegare kuricigomode baru tada, cewy ure 99 cewyge ekori, duwygere epemegare.
Diiero meriri okwaredu. Jesus akore jamedu awy bakaruji pugeje: Kakoduwu ia areduba, ia diiero meriri ekurewy ure ikera awubodure du, ia okwamode mito tu je ma, umodykare jorugo, umodykare bai akudo, tuiemaru tabo bogai akei pudumi dytabo, jii tuiordui jitu kae? Icare, tuiordui jitu keje, umode tumedage eto pui, umode puredure puduiwyge eto pui pudae, tagoi oino dytabo ei: Taegaredo itabo, iordure cewy okwarewy ino diiero meriri ekurewyji. Kode, inagomode tai: Nowu inodu reorere Pao o tupadoge eegaremode ia ro pegarewy ui mito tu jeu ui tubemegado duji.


























Ia onaregedu okwaredu. Jesus akore awy bakaruji kimo: Ia imedu ore ere pobe. Uwierewy akore ino tuoji: Ioga, ieonare jiboe inoroe makinai. Du kodi icare enoroedo puibiji tu ei. Meri makakare du rekodaji, onaregedu uwierewy, tui tuionare jiwu toroe jamedu boe to pui dykeje, uture ia moto padu jaegiriwo kae. Torore icare ure cewy toroe jamedu boe akedydo, turo tago jokodu kadu boe koia. Tui jamedu boe akedydo dykeje, nowy moto keje boe eke boire tubodo du kuricigodo boe ebo. Nowu inodykeje, kiarigodure tu... tui boe pa marenaruie ure pudumi pugeje duji. Du kodi icare uture nowy moto kejewu ia imedu ae, tumaragodywo ai, duwure utudo to boepa kae jetuwo tagu jugorewygei. Nowu iparedu aidure togwagewo jugorewyge enogwagere jiboeji, mare iaboe ekare boe maku ai. Du kodi icare aregodure pudae tu je, dykejere icare ure tumeardae tugu nowy inodu jamedu boeto. Du tabore icare akore: E! Inoba ioga utugaregere uwai keje duwyge eke amirewy makaguragare: ica, imi woe, iwigodynure ike boi koia. Iwo iragojedo, ituwo ioga bogai, imagowo oino ji: Ioga, iro pegare Pao Aroe Eimejeraji, iro pegare ai jamedu. Ica, ikare irugadu akagowo akonaregeduie ure imi pugeje duji. Arodo nono aro magai atugaregei du reore ii. Du kejere icare ure turagojedo taci je, uture tuo bogai. Kodu jae kimo, jire tuo jordure. Kodi icare uo rekodure togi, togudu koia apo, ure taredo jice itoru kae, ure togwabi ji. Kodi icare onaregedu akore ji: Ioga, iro pegare Pao aroe Eimejeraji, iro pegare ai jamedu; ikare irugadu akagowo akonaregeduie ure imi pugeje. Mare uo akore tudugaregei: Ia aroia pemega remawurewy reko mato, tugu ji; ia boe ekerako tadawu tugu ierakoto; bure tadawu tugu bureto. Ia tapira maiwu bararurewy reko mato, bito jamedu: pawo kowyje, paegarewo. Mare paga karega, awy itonaregedurogu bire, icare jewodure; okware boeto, icare paerdure ji pugeje. Nonore icare ere tudo pui tureruwo, togwagewo tuiegare tabo. Nowu inodu tonaji, onaregedu codurewy rakojere to boepa tada. Tui tugirimi dytabo, tuburedugodui baito dytabo, meardure nowy enogwa akoji, ererui tuiegare tabo duji. Du kejere icare makore ia tudugareji, unorare ji inoba rakuduie boere. Du ure bie: Awiere tugirimi, aore tudugaregedo ia tapira bararurewy bito, mare paga karega, jordure ji pugeje, kogodukare, pemegare kodi. Onaregedu codurewy korigodure tu je. Aidukare tuwo turemo. Mare uore tuiebu ae, akore uiagu turemo. Kodi icare nowy iparedu akore oino ji: Joru makaguragare imaragodui akabo duji, ikare imeartoru bokwado ia amagore jiboeji jii je du kare; du inodytabo, akare ia barogo rogu makinai iwo ia boe enogwage parudo imedage ebo dukare. Macare oinore icare awy akonaregedu ure tugirimi, tui akoroe jamedu barigu ro pegarewy areme ebo du rekodaji, dykeje kuri je are atugaregedo tapira bararurewy bito ai. Icare uore jorduwado, akore ji: Itonaregedu, amugure jii itabo, inoroere emaboe jamedu boe akoroe rema jamedu. Kode, ure turugadu pawo boe enogwage parudo paegare tabo, mare paga karega, awy awie bi nure, macare jewodure; okwanure boeto, macare paerdure ji pugeje kodi 

16. Jeture tugimejera oroe jiwu imedu pegarewy. Jesus akore jamedu nowy ture jorduwadowygei: Ia du kodi ia imedu oroe kuricigorewy ure ia imedu jetudo nowy toroeji pudae. Duwu rokare turugadu nowy oroe tabo. Du kodi icare imejera biedure ji. Kodi icare nowy imejera makore bogai, akore ji: Inoba arore? Imeardure aro boeji. Akogado ai awo inoroe makudure akaiboe makinai; mare paga karega, aetumodykare inoroeji pugeje kodi. Kodi icare nowy imedu ure tumeardae tugu nowy inoduto, akore pudui taobiji: Inoba iromode? Iordunure oino ikimejerai itawyje awy toroe piji duji. Iwo boepa bu? Mare iroiwamoduka. Inogwamagudu kigodywo? Mare ipogurure ce. Iorduware inoba iromode boewo tugeragu ii tuwai kae du bogai, itui imaragodae piji dykeje. Kodi icare makore mito mito ukare toroe mori akedydo cimejera aiwygei. Unoragodure boetojiwuji: Inoba amode maku ikimejera aidu ure kimo? Akore: Boekaguru jamode 100. Icare akore ji: Amara tabo, amugudo awo amode maku kimoboe tabo bapera atugodo: 50, oino ji. Du kejere icare makore iaji pugeje: Aki pugeje, inoba amode maku kimo boemode? Akore: Trigo jamode 100. Nowu jeture cimejera oroe jiwu akore: Akeragu ako baperaji, atugodo 80, oino ji. Nowu ukimejera je rore ta... ji, jorduwa monorewyji. Du koiare Jesus akore: Awu moto kejewyge eerduware inoba tuwo tudo duji, jorugu tadawyge ekori, turoi tumedage ei duji. Inagomode tai: tagogudydo boebo awy moto kejewu tagoroe tabo ma, Paowo tugeragu tai tuwai akedumodykare uto. Pemegare biegareboe jiwu imedu pemegamode kurireboeji jamedu. Jamedu, pegare biegareboe jiwu pegamode kurireboeji jamedu. Kode, tabemegamodykare awy moto kejeboeji dykeje, ioguduba umode tumeartorudo tai Pao o boe pemegarewy tabo? Jamedu, tabemegamodykare ia boe enoroeboeji ma, ioguduba umode tumeartorudo tai tagoroe boe tabo. Ia boe etugare umodykare tudo puibiji ia cimejeraji. Iadukare kodu kagirimode iaji, tumeardu kuriwo metuiaji, iarema umode tumagu boetojiwu ai, tui boe redugodydo metuia jitu tabo. Tameardu kurimodykare Paoji tameardu kurii moto kejeboe jitu tabo.
Jesus makoi ia bakaru rogudogei pugejedu. Aró, kode, nowy fariseudoge, enogwakidu ierikadu, tumeardui akoinodu jitu keje, ere jarodo ji, ere boe eredugodydo ji. Icare Jesus akore ei: Tagi tare taedorogodydo tai ime eegai. Mare Pao jordure tawaboji. Mare paga karega, cewy ure turugadu ime eegaiboe, barigudureboere, jaroreboere ema Pao jekai. Boe eroiagudu, profetadoge ewadaru, ekodure jii João ae. Du inodypiji mato Pao o boe pemegarewy jiwu bakaru pemegarewy awadydodyre. Ime eiamedu boe ere tubewudo pudui tuwo tugeragu ji. Du inodytabo, awy moto, awy baru akedumode, mare boe eroiagudu jiwu ia bapera atugorogu okwamodykare mito tu je. Cewu ure tugera ra toreduje pijiwyge eiamedu boe tuwo tugeragu ia areduji pugeje, ero pega nure; cewy ure tumugudo aredu barigudodurewydo apowu, ro peganure jamedu.
Oroe kurirewy imedu mare Lázaro marenaru. Jesus akore pugeje: Ia imedu oroe kuricigorewy, ukudae kurukururewy, kujagurewy, kigadurewy, okwagere tuge pemegarewyji meri jameduji, ocaro amogodure inodytabo. Ia okwamagudu kigodurewy ia marenaru ure jamedu, du padure nowy oroe kuricigorewy uwai poro okwai, moci kuricigore joki. Du akemore tuwo nowy oroe kurirewy uke gigudurogu butui moto kaedu kowyje tuge boi koia. Arigaodoge enogwabidure nowy epaeji jamedu. Boekarema, nowy marenaru bire, cedodure tupadoge eigoia toro Abraão ae. Nowu oroe kurirewy bire jamedu, icare tugudydodyre joruto. Tumedui tujebae pegarewy kurirewy tada, joru tada, dytabo, aiwore baruto ma, jordure Lázaro mugui Abraão apo duji. Du koiare oiogwarire, akore: Ioga Abraão, akogudydo itabo, Lazarodo tugerako otorogu to co poboto, uwo ia butudo mato ikeru keje, uwo ikeru akodydo, mare paga karega, awy icebae roreru kuricigore ii awy joru tada. Mare Abraão akore: Itonaregedu, awiajetu moto kejewu boe pemegarewy jamedu boe makudui akai duji; mare Lázaro rema, boe pegarewy makudure ai. Du koia jekarere, aidure woe, akirema amedure acebae pegarewy tada. Jamedu boe oiako raicigorewy kodure pagoiagi, du kodire ia woewyge etaidumode tuwo pagado toro tagae ma, eroiwamodykare ; torowyge eroiwamodykare tuwo pagado mato jamedu. Nowu oroe kurirewy akore: Kodi icare, ioga, inogwamagudywo ai, awo Lázaro utudo ioga uwai kae, mare paga karega, iwiemagere ikera awubodure. Makowo ei ma, egurukawo iaogwai awy boe pegarewy jeta kae. Abração akore: Moisés, profetadoge, ewadaru padui bapera kejedu padure toro ebo, ewiapagamode ji. Nowu oroe kurirewy akore pugeje: Boro, ioga Abraão, mare ia birewyge etumode etae tuwo ewie ma, emode tubemegado. Abração akore ji: Ewiapagamodykare Moisés, profetadoge, ewadaruji ma, jamedu ia birewy jewodumode, mare emeartorumodykare rugadu.

17. Boe ero pegarewy okwadodu. Jesus akore nowy ture jorduwadowygei jamedu: Iaboe ekigodure boe erego turo pegarewyto rugadu, mare cewy ro rore oinowyge, boe korimode ei. Ure turugadu boewo ia tori motudu kurirewy kogudo nowyge eidoru kajeje, ewarigudywo toro pobo maerewyto, mare tuwo awy ia pitori rogu reko boe pegarewyto dure ema karega. Tagi, taeto tai: awie ro pegamode ma, amagodo ji. Umode tuiedorodo ma, awudugugo ji. Ro pegamode ai ikera awubodure pobe taci ikera awubowuto, meri jameduji, du aregodumode akae ikera awubodure pobe taci ikera awubowuto meri jameduji jamedu, tagoi oino dytabo: Ire iro pegarewy pijido oino ma, awudugugodumode ji.
Boe emeartorae. Apostolodoge emagore pagimejeraji: Cegimejera cemeartoru ko tao kae. Pagimejra akore: Tameartoru umode nono ia mostarda a rogu biega tu je du reore ma, tamagomode awy oko iji: Atawyje toro pobo maerewyto. Ema meartorumode tawadaruji rugadu.
Ia boe etugare romodedu. Jesus akore awy bakaruji ei jamedu: Ia imedu utugarere ia, du ure jetudo to boepaji tagu tapiradogei jamedu. Meri rekodytabo, nowy utugare ui tugirimi tapiradoge epiji dykeje, ukimejera makokare kuri ji: Mato, awo amugudo ira keje. Mare paci oino, akomode ji: Ike mugudo ira keje inai, inogwagewo, ikudywo jao; dykejere akogwagemode, akudumode. Oino ji. Cewu utugare pagamodykare iaboe iaboe bogai pugeje nowy inodu morice. Awu inodu reorere tamode jamedu: tai taroiagudu jamedu boe akedydo dykeje, tagagomode: Cerore nono boe etugarege ereore. Ceroro nono ceroiagudu reore tu je. 
Jesus ui ia moci bare jiwyge ei ikera pudogiduredu pemegago. Tumeru kimoi Jerusalém kae dytabo, Jesus kodure Samaria, Galiléia enogwa joi pugajejedu oiagi. Tuioi ia baboturoguto dykeje, ia moci bare jiwyge ei ikera pudogiduredu etaregodure togi, ere tuwuredo du jaedo ji, enoiogwarire mato, tagoi oino dytabo: Cegimejera Jesus, akogudydo cedabo. Jesus jordure ei, akore ei: Toro! Tawo sacerdote jordydo tai. Ekodui toro du tonaji, epemegagodure. Icare ia mito tu jedu, tuiordui tubemegagody jitu keje, ure tugirimi, tui tumago rakado, tuiegarei Pao jitu tabo. Ure tubujodo Jesus bure paru tui tuie bu moto keje dytabo, tuiegarei jitu tabo. Boekarema, ia Samaria pijiwu imedu rabodu. Jesus akore ji: Pemegagodurewyge ekare ikera pudogidure? Kaiba nowy amedage ei ikera pudogidure awogai mitotu epijidu ekodure? Awu ia moto tuginoiwu pijiwu ure tugirimi mito tu je, tuwo Pao akaru kurido? Du kodi icare Jesus akore ji: Aragojedo! Toro! Ameartoraere akinorudo.
Pao o boe pemegarewy aregodu. Fariseudoge enoragodure Jesusji: Inoba boemode dykejeba Pao o boe pemegarewy aregodumode? Jesus akore ei: Pao o boe pemegarewy aregodumodykare nono ia boe eerdure jiboe reore. Boe egomodykare : Emareo, emarice, inodu umodykare , mare paga karega, Pao o boe pemegarewy mugure tadoda marigudu. Ia boi pugeje, ure inodu kogado nowy ture jorduwadowyge ewiegai: Boe aregodumode tagaidumode taerdywo Imedu Onaregedu o meriji, mare taerdumodykare ji. Du kejere boe egomode: Emareo, emarice. Tagaba taebu. Jamedu tadu kaba eregodaji. Mare paga karega, boe jeragudu ro magai boe jamedu boeto du reorere Imedu Onaregedu o merijiwu umode jamedu. Mare boetoji jiwo kuricigomode, barigudydodymode pudui awy boe eigoia. Imedu Onaregedu aregody umode nono Noé upagai pobo maerewy bogai du reore. Boe enogwagere, ekudure, ere tuwiredo, ere tugogedo jii Noé ui turemo to ika kurirewyto du kae. Du kejere butao maerewy aregodure du pore eeda kedodo. Lot kodiwu kejedu kodiboe reore jamedu: Ime eegarere pudui, ere akirodo boeji, ere akirodo boe tabo, ere boe a tugu, ere baidoge emugudo jamedu. Lot utui Sodoma piji jiwu meriji, joru mare enxofre buture baru piji, ure boe eiamedu boe eeda kedodo. Du reorere Imedu Onaregedu umode towadydo jiwu meri umode. Nowu meri keje, ia boe eedumode tuwai boarewy aogeje, enoroe pemegarewy jetumode ewai tada ma, emodykare turemo tuwaito tuwo tugeragu ji; rakojere to boepa tadawyge emodykare tugirimi tuwai kae jamedu. Tawiabutudo boere Lot oreduje jitu kae. Meardaere tu puduiwyge ewogwamode, mare biagodure tubijiwygerema, Pao umode edo cinorudo. Inagomode tai: Nowu boe kodiwu boecoji, iage emode pobe tuba keje: ia tawyjedumode, ia pijidodumode. Areme emode pobe tugaiborigody tabo: iarodo tawyjedumode, iarodo pijidodumode. Ime emode pobe boepa tada: ia tawyjedumode, ia pijidodumode. Nowu ure jorduwadowyge enoragodure ji: Cegimejera, kaiba nowy inodu umode tudowyje? Akore ei: Ia birewy padumodewo keje, poburewyge emode tudo pui ae.

18. Boe enogwamagudae. Jesus ure ia bakarudo oino, tuwo ture jorduwadowyge eerduwado enogwamagudywo tu tu tubaru tabo, ekawo nowy inodypijido. Ia bakurirewy tada ia brae eimejera rakojere, du pagudukare Paoce, meartorukare iaboeji iaboeji jamedu. Nowu bakurirewy mitodu tada, ia aredu oredu bokware pijiwudo rakojere jamedu, duwudo aregody kigodure kuri kuri ae tagowo oino jitu bogai: Aeto ii onare iiwu piji. Mare boe raire aidukai tuwiapagawo akoi pudui duji; du inodu oto keje ure tumeardae tugu nowy inoduto, akore: Ipagudukare Aroe Eimejerace, imeartorukare imei. Mare awy aredu re maere itae, du koia iwiapagamode ji; umodykare ino ma, umodykare togwa ra turoi itae dypiji. Pagimejera akore jamedu: Tameardure awy brae eimejera akoi oino duji? Aró, kode, Pao biapagamodykare toge enogwamagudu maei puduiwygei? Umodukana tugerabraredo ei kuri je? Inagomode oino tai: Pao umode tugerabraredo ei kuri je rugadu. Mare Imedu Onaregedu aregodumode dykeje, jordumodukana boe emeartoraeji awy moto keje? 
Fariseu mare publicano. Jesus makore ia bakaruji pugeje. Awu tagoino dytabo makomode cewy ure tojarodo pudui tubemegaiedu jiwyge, ei turodo tuwo ia boe ewarigodydo pudui du bogai, Akore: Ia ime ei pobedu erudure Pao uwai kae tumagowo baruto. Fariseure ia, publicanore ia. Fariseu makore Paoji turagoje tabo, akore oino tudada: Inure tukutaido ai, Ioga, mare paga karega, ikare nono ia ime ereore kodi, duwygere iwogu kigodurewyge, jetorokare pudumiwyge, jerebari kigodurewygere; jamedu ikare nono jewu mugure oinowu publicano reore jamedu. Itodorogare pobe semanaji; ire inoroe jamedu boe mori bu tuwygeje ikera pudogidu reore tu tu je. Publicanorema, rakoje jaere woje du, kidakare tuwo tuie awogado baruto, mare ure tugera to tumoji, akore: Ikimejera Aroe Eimejera, akogudydo itabo, mare paga karega, ro pegarewynure imi? Inagomode tai: Awu imedu ure tugirimi tuwai kae tubemegare dytabo, mare cewy metuia karega. Mare paga karega, cewy ure tuguridowyge eiamedu boe, ewiega toridodumode. Mare cewy ure tuwiegado tu jewyge ekuridodumode.
Jesus mare boe etore kugure. Du kejere icare iaboe etaregodure mato Jesus ae boe etore kugure ebo, iera jetuwo ei du bogai. Mare ure jorduwadowyge, tuiordui nowy inodu jitu keje, ekorigodure ei. Mare Jesus makore etae, akore: Boe etore kugure etudo itae rugadu, tagaba etu bokwado itae. Mare paga karega, aidure Pao orewo pudumiwyge, emode tudo nono awy boe etore kugure ereore. Boe jokodu jire imode awy inodu awadydo tawiegai: meartorukare nono boe etore kugure emeartoru reorewyge, emodykare turemo Pao o boe pemegarewyto.
Imedu oroe kurirewy. Du kodi icare ia imedu, kodure tumedage ekoriwu ia judeu, makore Jesusji, akore: Cegimejera pemegarewy, inoba iromode iragojewo jii Pao o boe pemegarewy tada du bogai? Jesus akore ji: Kodiba akagore ipemegaie? Iaboe iaboe epemegakare mare tu Aroe Eimejera rugadu. Aerduware boe eroiaguduji: Aerebarimodykare , amodykare boe ewido, akiwogumodykare , amodykare boe ewadaraodo, ameardu kurimode aoji, aceji. Nowu imedu akore: Nowu inodu jamedu boe irore ino ikodui mai dytabo jii oino. Nowu bataru keje, Jesus akore ji: Iaboe okwa kimore mito tu je akai kimo: akirodo akoroe jamedu boe tabo, maku marenarue etai, nowy inodykeje akoroe pemegarewy mugumode baru tada. Du keje, mato itabo. Tumeardui nowy inodu jitu keje, nowy imedu kiarigody kuricigore, mare paga karega, oroe kuricigore du kodi. Tuiordui kiarigody jitu keje, Jesus akore: Oinoia oroe kurirewyge bia remawure etai ewo turemo Pao o boe pemegarewyto. Camelo uwo turemo meriricira pororoguto du biare; mare bia remawure ia oroe kuricigorewy uwo turemo Pao o boe pemegarewyto du rema. Nowu biapagarewyge enoragodure ji: Kode, ioguduba umode cinorudo? Jesus akore ei: Ime eroiwakare jiboe, Pao roiware ji. Kodi icare Pedro akore: Akaiwodo, cere boe jamedu boe pijido cegodywo akabo. Jesus akore: Inagomode tai: Cewu ure tuwai, toreduje, tuwiemage, tumanamage, tuomage, tore, epijido, tumeardu kuri koia Pao jiwyge eiamedu boe, makudu kurimode etai woe awy moto keje, dykeje, baru tada, boe pemegarewy akedu bokwarewy makudumode etai jamedu.
Jesus makore tuwimode, tuiewodumode pugeje duji. Du inodu otobiji, Jesus ure tugeragu ure ikera pudogidure pobe taci ikera awubowutowyge, akore ei: Icare parudumode Jerusalém bakurirewyto dykejere profetadoge ere bapera atugodo Imedu Onaregedu jiboe jamedu boe umode tudowyje rugadu. Makudumode pegarewyge etai, erorerumode ji, egorerumode ji, emode barigudydo pudui. Emode iwara to ji, emode bito. Mare merimode pobe ma wu metuia bokware dykeje jewodumode. Mare ure jorduwadowyge ekare awy inodu jamedu boe pawyje. Nowu bataru ure nono boe emodykare pawyjeboe reore eegai, du nowy bataru kodiboe eroiwakare tuwo pawyje rugadu.
Jericó kejewu joku bokwaru. Jesus ure tuburedo ia bakurirewy iei Jericó cedu kae. Ia joku boekwarewy mugure awara okwai togwamagudytabodu, tumeardui boe makarewyge ekudururu kodui nono dykeje, unoragodure inoba raboduie boere. Egore ji: Jesus, Nazaré pijiwu, kodure oino. Du kodi icare nowy joku bokwarewy oiogwarire, akore: Jesus, Davi Onaregedu, akogudydo itabo. Kodure otodaiwyge ere tumago okorido ji, egore mako kaiagu. Mare oiogwarire nowy egoi puduidu ao kae: Davi Onaregedu, akogudydo itabo! Jesus ure tuwuredo ca je, akore eiagu cedo mato pudae. Aregodui pudae dykeje, Jesus unoragodure ji, Akore: Inoba akaidure irowo ai? Akore: Ikimejera, iokuwo tuiado. Jesus akore ji: Aerdydo. Apemegagodure ameartoru kodi. Nowu inodu tonaji kuri je, nowy imedu jordure. Kodi icare kodure Jesus apo, tuiegarei Pao jitu tabo. Tuiordui nowy inodu jitu keje, boe eiamedu boe ewadaru jerebarire Pao apo.

19. Jesus utui Zaqueu uwai kaedu. Jesus ure turemo Jericó bakurirewyto. Padui nowy bakurirewy kajeje dykeje, ia imedu oroe kuricigorewy iei Zaqueu cedu, mugure nono; boere tumuga toroe mori maku makai boe eimejeranure ema. Aidure tuiordywo ioguduba Jesus rema. Mare roiwakare, boe enowarokare kodi, mare paga karega, rico koborigodure kodi. Du kodi icare rekodure boe makarewyge etododai, ruture ia ito tuiordywo ji nono, kodui nono dykeje. Jesus taregodui nono dykeje, ure tuie awogado ma, jordure ji, akore ji: Zaqueu, arawyje, amara tabo, awuji ure turugadu imuguwo awai keje. Zaqueu ure turawyje tui tumara tabo dytabo, icare ure tugeragu Jesusji tuwaito tuiegare tabo. Jordure nowy inodu jiwyge eiamedu boe ewadaru pegare, egore: Awu imedu ure tagurudo ro pegarewyge ewai keje. Nowu inodu boe oiado, Zaqueu ure turagojedo Pagimejera jokorai, akore: Ikimejera, awy inodu otobiji, imode ikera bu taci inoroe pemegarewy oiado marenarue etai. Jamedu, ire iaboe enoroe roto u je dykeje, imode makudu kurido pobe puibiji etai pugeje. Jesus akore ji: 
Awuji Pao ure awy bai tadawyge ero pegarewy okwado, mare paga karega, emeartorure jamedu kodi. Awurema karega, Imedu Onaregedu aregodure tuiemaruwo okware boetowyge ewogai, tuwo einorudo. Tuiedu puredui Jerusalém kaedykeje, biapagare akoinodu jiwyge emeardaere Pao o boe pemegarewy umodyie towadydo kuri je duji. Du kodi icare Jesus ure awy bakaru oto tawyje pugeje: Ia boe kurire emawu ia imedu uture boe eeda moto jaerewy kae boe eimejera kurirewywo pudumi du bogai, dykejere tuwo tugirimi pugeje. Makore ia tudugarege ei pobe ma jewu metuia bokware, ure diierodo ikera pudogidure etai, tagoi oino ei dytabo: Akirodo boe tabo jii ii ikirimi du kae. Nowu ia boe eeda kejewu ime ekodu kagirire ji. Ere ia ime etudo pudae egowo: Cedaidukare cegimejerawo ema. Nowu boe eimejerai pudumi dykeje, ure tugirimi, makore cewy ture diiero makaiwu tudugarege ewogai, tuiordywo inoba ere itodydo nowy inodu otobiji du bogai. Boetojiwu aregodure, akore: Ikimejera, ako diiero itodure ikera pudogidure pugeje. Akore ji: Pemega remawu nure, itugare pemegarewy, aedorogodure boe biegarewy du koiare, boe eimejeramode akidu makudumode akai, aetuwo bakurirewyge ei ikera pudogidu reore duji. Rekodajiwu aregodure, akore. Ikimejera, ako diiero itodure ikera awubodure tu todobiji. Akore awuji: Aki jamedu, aetumode bakurirewyge ei ikera awubodure duji. Ia aregodure pugeje, akore: Ikimejera, ako diiero meture woe, ire jetu otorogado aroia rogu tada. Mare paga karega, ipagudure ace, boe kori barikare ai kodi, are akeragu akare bu nono boeji, are akeragu akare tugu boeji. Akore bataru jipagi: Itugare pegarewy, awadaru koia irorerumode ai; aerduware boe kori barikai ii duji, iie ikeragu ikare bu nono boe jituji, iie ikeragu ikare tugu boe jituji. Kode, kodiba akare ino diiero jetu diiero jeta keje? Ii ikirimi dytabo makudydodymode inai cidody tabo. Du keje makore nowy jeture nonowygei, akore: O diiero aru piji, maku ore ikera pudogidurewy ai. Egore ji: Cegimejera, awy ore ikera pudogidure marigudu, kodiba makudumode ai pugeje? Cewu eimejera akore: Cewu orewyge eiamedu boe, ia makudumode etai pugeje, cewy ure tu eboboe rogu jamedu boe arudumode epiji jamedu. Akore jamedu: Cewu kodu kagirire iiwyge eiamedu boe, aidukare boe eimejerawo imiwyge, erego mato, boe peagirido ekujiagi iegai.
Jesus ui turemo Jerusalém todu. Nowu tuwadaru rekodaji, Jesus uture etododai Jerusalém kaewu awaraji. Tuburedugodui Betfajé Betânia kae dykeje, puredu tu torekodu iei Oliveira tadawu torekudu cedu jitu keje, Jesus ure ia ture jorduwadowyge ei pobe tu je du erojai, akore ei: Tadydo jewu bakurirewy rogu padui tadogidu kae. Tai taremo to dykeje, aerdumode ia jumento rogu okwa iku kogui nono duji, du iaboe iaboe ekare tumugudo keje roga; okwa iku kiwyje, reko mato itae. Iaboe egomode kodiba rakuduie tare okwa iku kiwyje ma, tagagomode oino ei: Cegimejera aidure ji kodi. Cewu ure jorduwadowyge ei pobe tu jedu eture toro rugadu, eerdure Jesus akore tuiordumodyie jiboe jameduji rugadu. Ei tugeragu nowy jumento rogu jitu keje, aku remawyge enoragodure ei: Kodiba taroino? Egore: Cegimejera aidure ji kodi. Ere nowy jumento rugu arego mato Jesus ae tu je. Du aogejere ere tugudae aroia bu, ere Jesusdo tumugudo keje. Boe ere aroia baado Jesus kodumodewo awaraji otodai. Icai tuburedugodui torekodu iei Oliveira cedu, mugu puredui tu bakurirewy jitu keje, nowy ure jorduwadowyge makarewyge ekodure apo, ere iogwarido Paoji tuiegare kuricigorewy tabo, tuiordui boe pemegarewy kurirewy jitu koia. Egore: Akaru pemegado Boe Eimejera aregodui Pao ie tabo; boe eegaredo baru tada, boe ewadaru ocarodo Paoji. Nowu inodu tonaji kuri je ia fariseudoge enoragodure Jesusji nowy boe makarewyge etoiado, egore: Cegimejera, amago korido are jorduwadowygei emago kawo. Jesus akore: Inagomode tai: Awyge emagomodykare ma, toridogere enoiogwarimode.
Jesus oragudure Jerusalém joki. Jesus, tui tuburedo Jerusalemji pugeje dykeje, aiwore tu... okudure apo toragudytabo dytabo, akore: Jerusalém, Jerusalém, itaidure aerduwawo umode akinorudody boeji. Macare aerdumodykare ji. Ia kodiboe keje, onare aiwyge emode bakuredo ai, emode taiado akabo, tui tubodo akabo jice woje jice woje dytabo. Emode apegado, emode akore eedui atadadu rugadu eeda kedodo, emodykare ia tori mugudo puaogeje du umodykare . Mare paga karega, akare boe pa Pao aregodui tuwo akinorudo du bogai duji.
Jesus rakojei Pao uwai tadadu. Du keje icare Jesus ure turemo Pao uwaito, ure boe kado ure boe akirodo toroe tabowygei. Akore: Bapera atugododure oino: Iwaire boe emagowo iidu epare iwai rema. Mare tare udo nono arodurewyge, okwarigudurewyge eiaore. Meri jameduji Jesus ure boe eerduwado Pao uwai tada. Mare sacerdotedoge eimejerage, escribadoge, boe eiemejerage eemarure tuwo bito. Mare eroiwakare inoba turowo ji, mare paga karega, boe eiamedu boe erore ta... tumeardui mako jitu keje kodi.

20. Jesus ro raka. Nuwuia meriji, Jesus ure boe eerduwado Pao uwai tada, ure boe ewie bakaru maiwu pemegarewyji. Du kejere sacerdotedoge eimejerage, escribadoge, boe codydoge etaregodure. Egore ji: Amagodo cei kakoduwu ia ro rakarewy koiaba ure arodo ino? Ioguduba ure aro rakarewy makakai? Jesus akore ei: Inoramode tai iaboeji jamedu. Tamagodo ii: João Batista o boe etao pegododu, Pao pijiboe na? iarema ime enoe na? Emagore jice woje pui: Inoba pamagomode ji? Pagagomode Pao pijie ma, akomode: Kode, kodiba tameartorukare ji? Mare pamagomode ime enoeie ma, boe eiamedu boe emode tori to pai; mare paga karega, emeartorure profetaie ure Joãoce rugadu. Du kodi icare egore: Ceerduwakare kakoduwyge epijiboeba. Jesus akore ei: Jamedu, imodykare inogiegi kakoduwu ro rakarewy koiaba ure irodo ino.
Boepa epage pegarewyge. Du kodi icare Jesus ure awy bakaru bu oino ei, akore: Ia imedu ure boepa bu, ure ia ime eetudo ji, uture piji ia boe eeda jaegiriwu kae; boe raicigore ji toro. Boe aregodui pudae tuwo kado dykeje, ure ia tudugare rojai toro ture jetudo boepa jiwyge ewogai, ewo ture tugeragu jiboe ia maku tuwogai. Mare jeture boepa jiwyge erugodure ji, ere okorido ji, ere udo tugirimi tugera kedo tabo. Icare ure ia tudugare utudo toro pugeje. Ere nowy okorido jamedu, erorerure ji, ere udo tugirimi tugera kedo tabo jamedu. Ure ia utudo toro pugeje: Ere nowy okorido jamedu, ere utudo. Kodi icare nowy ore boepa cewy akore: Inoba iromode? Imode imeardu kurire jiwu itnaregedu utudo toro; emodykare tugera amagadydo ji. Mare nowy boepa epage, tuiordui jitu keje, emagore pui: Awure jeonamode tuo oroe jamedu boeji. Kode, pawo bito, pagoroewo nowy oroece. Ere barigu boepa piji, ere bito. Kode, inoba awy ore boepa cewy romode ei? Aregodumode, umode jeture nowy boepa jiwyge ewido. Umode maku iage etai pugeje. Tumeardui awy bakaru jitu keje egore: Pao koiare ukado ino! Mare Jesus, tui tuioku kidydo tu ei dytabo, akore ei: Bapera atugo akore: Ure bai mugudowyge ere pijidowu torire icare ema remawu rema. Buture nowy tori kejewu boe eiamedu boe, epeagiridodumode; nowy tori buture kejewyge, epeagiridodumode jamedu.
Boe enoragodui boe enoroe mori jiboeji. Nowu inodykeje kuri je, sacerdotedoge eimejerage, escribadoge, eemarure tuwo tugeragu ji, mare epagudure boece, ere boe pa pudui raboduie akoinoduji, akoi nowy bakaru jitu keje. Du kodi icare enoebatodure ji, tui tudo nono tubemegaiedu kodiwore, tuwo tugeragu Jesusji ia bataru boeji ma, tuwo maku brae eimejera ae. Nowu ime enoragodure ji: Cegimejera, ceerduware amago jetoroie duji, aie ure boe eerduwa jetorogodydo duji, aie ure boe eerduwado Pao aewu awaraji, akai boe etawyje pubiji dytabo. Amagodo cei: cemodukana boe mori maku brae eimejera ai, iarema boro kana? Jesus, tui boe pa emeardae pegarewy jitu keje, akore ei: Iordydo ia diiero mito tu je duji ka. Ioguduba padure awy diiero meriri keje awy atugoreboe tabo? Egore:  César oroe reno. Kodi icare akore ei: Kode, César oere emaboe maku César ai; Pao oere emaboe maku Pao ai jamedu. Nowu inodytabo eroiwakare tuwo tugeragu Jesusji ia bataru boe keje, boe eegai. Mare erore ta... makore jiboe jitu koia. Eroiwakare tumagowo pugeje. Ia judeudoge emedage epadui pumekejedu eiei saduceudoge cedu, emeartorukare birewyge ewodumode duji, du ia emage ere tuburedo Jesusji, enoragodure ji: Cegimejera, Moisés ure bapera atugodo cenai awy inoduji: Ia uwirerewy imedu bimode toreduje piji, tukai toredo ai dytabo ma, uwie mugumode oreduje apo, duwuwo orere tumana birewy mugato. Aró, kode, umanamage ere ikera awubodure pobe taci ikera awubowuto, du boetojiwu mugure ia aredu apo, mare bire piji ore bokwa tabo. Rekodajiwu mugure apo pugeje, mare bire piji pugeje, tore bokwa tabo. Du keje icare pobe ma jewu metuia bokwaredu mugure apo pugeje. Du oinore icare ere puregodaji rugadu, duwyge ewire piji, tukai ia tonaregedu botudo ai dypiji. Inodu otobiji, nowy aredu bire jamedu. Kode boe eewodykeje, kakoduwuba oreduje umode ema? Mare paga karega, ei ikera awubodure pobe taci ikera awubowutodu etoredujere ema. Jesus akore: Awu moto kejewu ime ere tuwiredo, areme ere tugogedo. Mare cewy Paore jewodydowyge, umode tugeragu ei baru towyge duwygere etuwiremodykare , etugogemodykare toro. Mare paga karega, ere nono tupadoge ereore, du ewimodykare tu pugeje. Pao orenure emage, Paore ewodydo kodi. Moisés ure birewyge eewodumodedu awadydo, makore botoguru mugui turugu tabo duji dykeje, ure awy inodu bu bapera keje tagoi: Abraão o Aroe Eimejera, Isaac o Aroe Eimejera, Jacó o Aroe Eimejera. Awu inodu ure pado boe pa, jerewyge enore Aroe Eimejera rema, bierewyge eno Aroe Eimejera karega. Mare paga karega, eiamedu boe eere Pao Aroe Eimejera ai. Du kodire ia escribadoge egore: Cegimejera, amago pemegare rugadu. Kodi icare erigikare tunora kigodywo ji pugeje.
Jesus unoragodui boeidu. Du kejere icare Jesus unoragodure ei: Inoba ure du koiaba boe egomode Davi onaregeduie Cristo, cewy Pao umode rojaiwu? Mare paga karega, Davi mitodu, nowy Salomão o bapera keje akore: Cegimejera akore ikimejeraji: Amugudo ikana pemegarewy jaogwai Jii ii onare aiwyge ewu awure kuda du kae Davi akore tugimejeraie ema, kodiba onaregedu umode ema? 
Jesus mare escribadoge. Boe eiamedu boe emeardure Jesus akoinoduji. Du kejere akore ture jorduwadowygei: Tameardu awadydo tai escribadogei. Duwyge etaidure tumeruwo tugudae rairewy tabo, boe eerdywo pudui, etaidure boe ekimadywo pudui ba oiagi, etaidure tumuguwo sinagoga tadawu boe emuga pemegarewy keje, boe emuga boetojiwu keje boe enogwagerewo keje. Duwygere ukoge bire pijiwu areme enoroe akedydo, tui tumago raicigodo baruto tuiaki dytabo. Du kodi icare Pao umode eiwo pega kuricigodo ei.

21. Oroe kurirewyge eno mea, marenarue eno mea. Tui tuioku awagado dytabo, Jesus jordure oroe kurirewy boe ei ia toroe jetu Pao uwai tadawu diiero ja tada duji. Jordure jamedu ia marenaru oredu bokwarewy aredu ui diiero meriri biegarewy ui pobe tu jedu rogu tugu to jamedu duji. Kodi icare akore: Boe jokodu jire inagomode oino tai: Awu marenaru aredu ukoge bokwarewydo ure bu torowu kodure nowy iage ekori. Mare paga karega, eiamedu boe ere toroe gigudu bu toro Pao ai, mare awudorema ure turoiwamode tu tabo pudaiboe jamedu boe maku toro.
Jesus akore Pao uwai pegadodumode duji. Boe egoi aiwoiagu Pao uwai todui tori moturewy tabo duji, ia boe enoroe moturewy mori kurirewy taboduji, dykeje Jesus akore: Ia meri aregodumode dykejere awy tagaiwore oino jiboe ia ri mugumodykare puaogeje; jamedu boe butudodumode .
Boe ekorii boeidu, boe etonai boeidu. Kodi icare enoragodure ji: Cegimejera, inoba boemode dykejeba nowy inodu umode tudowyje? Inoba boe emode tudo nowy inodu umode tudowyje du kae? Jesus akore: Tamearudu awadydo tai, taekuri pagadody kawo. Makarewyge etaregodumode ikie tabo, tagoi: Imireo, iarema: Boe puredugody nure. Mare tadu kaba eregodaji. Tamearudumode boe emagoi boe erugodumode pui duji, boei tudo puapo duji dykeje, tabagudugody kaba. Mare paga karega, nowy inodu umode ino jao, mare moto akedumodedu aregodukare kuri je. Akore ei jamedu: Moto padui boe ebo tu tu jedu erugodumode pui. Moto amagadumodedu rakaguragarewy umode jice woje, jice woje; boe eke boimode boei; jorubo pegarewy umode boei. Ia boe epagudae emode tudowyje baru kajeje. Mare nowy inodu otodai, emode tugeragu tai, erorerumode tai, tui tadugu baicorewy to, tui tarego brae eimejerage etae iwygeje dytabo. Nowu inodu umode tudowyje taroiwawo tawo bakaru pemegarewy kogado du bogai. Awu inodu metu rakado tadoda tamorora amagadu kawo tagagomode tabaru tabo dykeje. Mare paga karega, imode ia iwadaru ro rakarewy maku tagai, du onare taiwyge ero rakamodykare ji. Ica, kode, taomage, tamanamage, tawobe, tamedage emode ia tawido du makaguragado. Boe eiamedu boe ekodu kagirimode tai iwygeje. Mare nowy inodu jamedu boe tabo, ia tagao ira okwamodykare tagaora piji. Nowu tabewui tai du koia tagaregodumode tai taginorudo du kae.
Jesus akore Jerusalém pegamode duji. - Icai taerdumode utorigaraidoge ei bakuredo Jerusalém tabo dykeje, taerduwado boe pegarewy puredugoduie ure duji. Nowu inodu boe keje, Judéia kejewyge eregodumode tori rairewy boeto; jeture bakurirewy tadawyge emode turodo oino piji; jeture boepa tadawyge ekaba turemo bakurirewyto. Mare paga karega, boe ero pegarewy koiawu kodiwo meri reno, oinonowo jamedu boere bapera atugo du reore. Nowu kodiwu meri keje, cewy kuiarurewy areme, tore enogwagiri kimorewy areme, eerdumode boe okori kuricigoji. Mare paga karega boe epagudugody kuricigorewy umode tudowyje moto keje. Pao umode eiwo pega kuricigodo awy boei. Makarewyge ewimode toriga rairewy tabo, iage eregodydodymode boe etugarei pudumi dytabo moto padui tu tu boe etai du reore du kae. Ia moto kejewyge ewure jomode Jerusalém keje jii boe aregodui boeidu kae.
Imedu Onaregedu aregodumode. Jesus akore kimo: Ia boe tuginoiwu padumode pugajeje meri joku keje, ari joku keje, kuiejedoge eeku keje. Woe moto keje boe ekiarigodae, boe epagudugodae umode tubodo moto jamedu boe tabo, pobo maerewy o pobuto jaruru koia. Ime emode nono tagedugoduiedu kodiwore tubagudugody koia. Boe pegarewy, boe monorewy jogodui moto jamedu boe keje du koia, baru romode toku je jamedu. Kode, dykejere icare boe eerdumode Imedu Onaregedu ui turawyje boetugu aogeje turo rakarewy tabo duji. Nowu inodu jamedu boe umode tubaru towyje dykeje, tadugu tado tagaora aogado, mare paga karega, Pao umode taginorudo kuri je.
Figueira i. Ure awy bu oto keje pugeje, jeonawo nowy inoduji: Tagaiwodo figueira iji, ia igurudogei jamedu. Nowu iguru aru aka botu keje tamode boe pa butao puredugoduie ure duji. Oino jamedu, taerdumode nowy inodu ui tudowyjedu jitu keje, taerduwado Pao o boe pemegarewy remawu puredugoduie ure duji. Boe jokodu jire inagomode oino tai: Awu boe oinowyge ewogwamodykare awy inodu jamedu boe ukai tudowyje dyotodai. Baru, moto, akedumode, mare iwadarurema akedumodykare .
Boe emearudu awaduiagu puduidu. Tagire tamode tameardu awadydo tai tamorora amagadu kawo tagogwage kuri koia, taeku bai bai okori koia, awy moto kejewu tamaragodae koia, duma nowy meri ukawo tugeragu tai tae paga inoduji. Nowu meri aregodumode nono bukigu barigudu magai moto jamedykejewyge etaoto du reore. Kode, tagoebatodydo, tamagodo baruto meri jamedu boeji, duma tawo taginorudo nowy boe pegarewy jamedu boemode dypiji, taragojewo tabagudu bokwa tabo Imedu Onaregedu jekai. Merijire Jesus ure boe eerduwado tu tu Pao uwai tada; boeco tabo utu uture torekodu iei Oliveira cedu kae, nonore padu padure nono jii barogwa kodody kae. Ba aregody jamedu boe ereore, boe eiamedu boe etu eture Pao uwaito tumeardywo Jesus bataruji.

22. Brae etaidui tuwo Jesus bitodu. Nowu amirewy barigody kejewu peta iei Páscoa cedu puredugody nure. Du kejere icare sacerdotedoge eimejerage, escribadoge, eemarure tuwo Jesus bito du bogai, mare epagudunure boece.
Judas ui Jesus maku. Mare nowy inodu tonaji, Aroe pegarewyre taredo ia iei Judas Iscariote cedu, cewy ure jorduwadowyge ei ikera pudogidure pobe taci iwurekotodu ia mitoduto. Judas jemarure sacerdotedoge eimejerage, torigaraidoge eimejerage ewogai, tunorawo ei inoba turomode tuwo tugeragu Jesusji tuwo maku etai du bogai. Eegarere nowy inoduji, egore diieroie tumode makai. Ema jamedu akore uie, kode nono rugaduie turomode rugadu. Du kodi icare jemarure inoba turomode tuwo maku du bogai, tukai boedo boe pa dytabo.
Ei tugera pemegado Páscoa jidu. Nowu barodureboe metukare tadawu amirewy o meri aregodure. Nowu meri keje judeudoge emode cordeiro bito tuwo kowyje Páscoa keje. Du kodi icare Jesus ure Pedro mare João erojai, tagoi oino ei dytabo: Toro, tagera pemegado page Pascoaji. Enoragodure ji: Kaiba akaidure cewo cegera pemegado ji? Akore ei: Tai taremo bakurirewyto dykeje, taerdumode ia imedu ui pobo reko pori tabo duji. Tago apo jii umode turemo towu bai kae. Tagagomode nowy uwaire nowy baicewuji: Cegimejera unorare awogai: kaiba bai tadaba imode Páscoa ko ire jorduwadowyge ebo? Umode taerdydo ia toe meture tadawu puaogajejewu bai boarewyji. Nonore tamode boedu turugadu. Du kodi icare eture, eerdure Jesus akore umodyie du reore duji. Nonore icare ere tugera pemegado Pascoaji.
Páscoa kejewu boe enogwage. Boe aregodui pudae dykejere icare, Jesus ure tumugudo tu ira keje, nowy ture jorduwadowyge ebo. Icare akore ei: Itaidu rakaguragare iwo awy Páscoa kowyje tagabo, iwomodedu otodai. Mare paga karega, inagomode tai: imodykare awy inodu kowyje pugeje, jii ui tudo turugadu Pao o muga keje du kae. Tui tugeragu parera kuru ja porigabo rogu jitu dytabo, ure togwa kurido, dykejere akore: Tageragu ji, pedo toro pui. Mare paga karega, inagomode tai: ikudumodykare parera kuruce pugeje jii Pao o boe pemegarewy aregodumode du kae. Du kejere icare ure tugeragu amirewyji, ure togwa kurido pugeje, dykeje ure amirewy kado, ure maku etai tagoi oino dytabo: Ikodu reo, dure makudumode tawygeje. Oinore taromode tawiabutuwo iwygeje. Du reorere, tui kowyje ebo du rekodaji, ure tugeragu parera kuru ja roguji, ure maku etai, tagoi oino dytabo: Pao ro maiwu ime etaidu kodiwu iku reo. Paore turo maiwu krucado iku tabo du redodumode tabaru tabo.
Jesus akore ia ture jorduwadowu umodyie tumagu duji. Aró, kode, ieramode imaguwu mugunure ira keje itabo. Imedu Onaregedu utumode, uwo nono Pao uiagu du reore, mare marenarunure nowy umode imaguwu. Kodi icare nowy ure jorduwadowyge enorare jice woje pui ioguduba umode maku du bogai.
Kakoduwuba boe ema remawu rema. Du keje icare nowy ure jorduwadowyge enogwakorire pui kakoduwu ia pudumiba tugodumode tumedage ekori. Jesus akore ei: Ao pegokarewy boe eimejerage erore nono boe eimejeragei pudumidu ero reore. Kodi icare boe eimejerage egore pudumie ro pemegarewygere pudumi. Du tagaba udo ino tadoda, mare cewy kurire tadodawu, umode tugo boi. Jamedu cewy ure boe eroiagudydowu, umode nono boe enogwa kuridodaeie pudumi du reore. Mare paga karega: kakoduwu kurire: cewy mugure ira keje karega? Iarema cewy ure boe eke pedo boe eiwu kana? Du tabo, iragojere tadoda nono cewy ure boe eke pedo boeiwu reore. Icá, tagire taedu kigodure itabo icebae boe keje. Du kodi icare Ioga magai ure boe eimejarodo imi du reorere, imode boe eimejeragedo tagi du maku tagai. Tagogwagemode, tagudumode ira keje itabo, tamugumode boe eimejerage emuga keje tawo tagogado Israeldoge ei ikera pudogidure pobe taci iwurekotodu jiwygei.
Jesus ure Pedro bie. Jesus akore oino jamedu: Simão, Simão, awiapaga pemegado iwadaruji: Ica, Aroe pegarewy okwamagudure tuwo bakujukodo tai boe magai bakujukodo trigo jitu reore. Mare imagore aparu tabo duma ameartoru bokwa kawo. Kode, ai akirimi iwogai dykeje, are aiodo awiemage ewygeje, ekidawo pudui du bogai. Pedro akore: Ikimejera, ire ido irugadu ituwo baicorewy to akabo, iarema iwimode akabo jamedu. Jesus akore ji: Pedro, inagomode ai: Kogariga akogodumodedu otodai, amode aerduwa bokwado ii pobe ma jewu metuia bokware.
Jesus ure ture jorduwadowyge ewie. Du kejere unoragodure ei: Cewu ii tarojai tagodorabo bokwa tabo, tamijigu bokwa tabo, tawurekia kejewu bokwa tabo du kodi, iaboe boe okware tagai? Egore: Boro. Akore ei: Mare oino, cewy umijigorewy, akeragu ji, ukodoraborewy, umode tugeragu ji jamedu; cewy utoriga rairewy bokwarewy, udo tugudawu bubutu epa maku uwo ia toriga rairewy aru. Mare paga karega, inagomode tai: ure turugadu profetadoge emagore jiboe uwo pudumi kimo ii rugadu: Boe egore ia ro pegarewyie ure ema. Kode, cewy jeonare iiboe puredugodynure tuwo tudowyje. Emagore ji: Cegimejera, ica, toriga raidoge ere pobe woe. Akore ei: Urugadu.
Jesus rakojei Oliveira kejewu torekodykejedu. Cewu turoia reore, ure tudawyje turagoja piji, uture toro Oliveira kejewu torekodu kae. Nowu ure jorduwadowyge ekodure apo. Taregodui nowy kae dykeje akore ei: Tamagodo tabaru tabo tawudu kawo Aroe pegarewy jaogwai boeto. Du kejere ure tudaru epiji boe magai ia tori barigu jece du oto pa du reore; ure tubujodo, makore baruto. Akore: Ioga, umode turugadu akaidu reore dykeje, awo boe ekori iidu barigu ipiji; mare umodykare itaidu reore, mare udo akaidu reore rugadu. Du kodi icare, ia tupa aregodure baru piji tuwo mearudu awadydo pudui du bogai. Tugiarigody kuricigo tabo, mako kimore baruto tubewui pudui dytabo. Biri akurure nono boe ekure joki moto kae. Nowu tumagoi baruto du akedykeje, ure turagojedo, uture nowy ture jorduwadowyge etae pugeje, boe karema, jeture pa ei enudui tugiarigody kori koia duji. Akore ei: Kodiba tanudure? Taragojedo. Tamagodo baruto, tawudu kawo Aroe pegarewy o boe pegarewyto.
Boei tugeragu Jesus jitu. Emarema, mako kimore du kaere ia boe makarewyge etaregodure. Boekarema, eimejerare cewy ure jorduwadowu, du iere Judas cedu, aregodure Jesus ae tuwo togwabi jeto. Jesus akore ji: Judas, kodiba akaidure awo imagu akogwabidui ii dytabo? Nowu jeture oieiwyge, tuiordui nowy inodu jitu dykeje, enoragodure: Cegimejera, cemodukana cedaredo ei toriga rairewy tabo? Ia emage ui mito tu jedu, ure sacerdotedoge eimejera ia utugare okorido tui kana pemegarewy jaogwaiwu bia paru kado toriga rairewy tabo dytabo. 51. Kodi icare Jesus akore: Urugadu. Aro kaba ino. Icare, tui tugera bu nowy imedu biaja keje dytabo, ure pemegago. Tui tuiekirimi bai sacerdotedoge eimejeragei, jeture Pao uwai tadawygei, boe codydogei, duwygere etaregodure icai tonagodui jitu kae du, akore ei: Tagire tare tarodo nono tawo tageragu iwogu kigodurewy imeduji taroi toriga rairewy tabo, ipo tabo, tawo tageragu jitu reore, mato itae. Kode, iragojere Pao uwai tada boe jameduji tagabo, mare tagare tageragu ii. Mare awy makudure tagaiwu meri reo; awy Aroe pegarewy o meri reo tarowo ino ii.
Pedro ure tuiorduwa bokwado Jesus jitu. Du keje ere tugeragu tu ji, ere reko sacerdotedoge eimejera uwai kae. Pedro kodure rekodaji, mare ure tuiedu jaedo ji. Boe ere jorugo nowy uwai bororo keje, ere taiado, ere tumugudo uru okwai. Pedro kodure etae, ure tumugudo nono ebo. Ia boe etugareredo ure pawyje mugui nono joru okwai duji, ure tuie puredo tu ji, akore: Awu imedu rakojere Jesus apo jamedu. Mare Pedro ure tuiorduwa bokwado bogai, tagoi oino dytabo: Aredu, iorduwakare ji Inodu rekodaji, ia imedu jordure ji pugeje, akore ji: Ia emage akireo jamedu. Pedro akore: Boro. Imi karega. Du pugeje, ia aregodure pugeje, akore: Boe jokodu, awy imedu rakojere apo jamedu, mare paga karega, Galiléia kejewunure ema jamedu. Mare Pedro akore: Imedu, iorduwakare akagoino jiboeji. Mako kimo inodu tonaji, kogariga akogodure. Pagimejera, tui tuiekirimi pai je dytabo, aiwore tu Pedroji. Du kejere Pedro biabuture Pagimejera bataru keje: Awuji, kogariga akogodumodedu otodai, amode aerduwa bokwado ii pobe ma jewu metuia bokwa reore. Du kodi icare Pedro uture nowy piji, oragudu kuricigore.
Tugobaigarege ere boe to Jesusji. Nowu inodu jamedu boe tada, jeture Jesus jiwu ime ewadarurerure ji, ere tugera to ji. Ere boe bu je keje, egore ji: Akogiegi ure tugera to aiboei. Erorerure ji taidu reore pugeje.
Jesus rakojei judeudoge eimejerage eegoraidu. Barogwa kodody tabore, boe codydoge, sacerdotedoge eimejerage, escribadoge, ere tudo pui, ere Jesus reko jice ture tudo puiwo kae. Enoragodure ji: Amagodo cei: Cewu Cristonure aki? Akore ei: Imagomode tawiegai ma, tameartorumodykare . Jamedu, inoramode tai iaboeji jamedu ma, tamodykare iwie jamedu, tamodykare itudo jamedu. Mare awy inodu otobiji, Imedu Onaregedu mugumode Pao ro rakarewy kana pemegarewy keje. Kodi icare eiamedu boe enoragodure ji: Kode, Pao Onaregedunure aki? Akore ei: U! Imi rugadu. Kodi icare ere tumago rakado, egore: Panoramode iage ei pugeje? Kode pameardunure oino jabiji.

23. Jesus rakojei Pilato jokoraidu. Icare emagoi puidu akedykejere icare, ere Jesus reko Pilato ae. Ereadody pegare biegai ji, tagoi oino dytabo: Ceerdure awy imedu ui tuiagu boe erugo pui duji, ukai tuiagu boedo mori maku César ai duji, tagoi pudumie Cristore boe eimejeraie pudumi duji Kodi icare Pilato unoragodure ji: Akina judeudoge eimejera kurirewynure aki? Jesus akore: U! Du kodi icare Pilato akore sacerdotedoge eiemejeragei, nowy boe makarewygei: Iordukare awy imedu ia ro ako pegarewyji. Mare ere tuiodo keje tubeu tabo rugadu pugeje, tagoi oino dytabo: Ure boe erugo pui, tui boe eerduwado Judéia jamedykeje dytabo, jii Galiléia piji woe.
Jesus rakojei Herodes jokoraidu. Tumeardui nowy ewadaru jitu keje, Pilato unoragodure nowy boei Galiléia kejewu umode ema du bogai. Kodi icare, tuiorduwai Herodes jeture jiwyge ia raboduie dykeje, ure edo reko toro Herodes ae. Boekarema, nowy meri keje rakoje rabodu nowy Jerusalém keje. Herodes jekare kuricigore tuiordui Jesus jitu keje. Marigudu aidure tuiordywo ji rugadu, tumeardu makaguragai ro raka jitu koia: upagare bogai tuiordywo ia ro kurirewy todywo tuiegai duji. Unorare ji bogaiboe makaguragare. Mare Jesus makokare. Nono, sacerdotedoge eimejerage, escribadoge eedure nonodu, ere roiaodody kuricigodo tugorigody tabo. Kodi icare Herodes ure tuwadaru pega kuricigodo ji, ure barigodydo pudui, utugarege erore ino jamedu. Ure boedo aroia kigadurewy tugu ji, ure edo reko Pilato ae pugeje. Pilato mare Herodes epemegakare pui, du karega, ere tubemegado pui nowy meriji pugeje.
Jesus bitodu rumode. Du kodi icare Pilato ure sacerdotedoge eimejerage edo tudo pui, akore ei: Tare awy imedu reko itae, tagagoi koiaie ure boe erokowo pui dytabo. Mare inoragodure ji taegai, mare iordukare nowy tagagore ro ako pegaie kodiboeji. Jamedu Herodes, jordukare rogu biegaji jamedu. Mare paga karega, ure boedo reko mato pagae pugeje. Nowu inodu jamedu boe koia, bitodumode koiawo ia ro ako bokwa. Du koia imode edo barogo biri to jitu rekodaji, imode utudo. Boekarema, eroiare Páscoa jiwu meri keje, ure ia meture baicorewy tadawu tawyje etai. Du kodi icare boe eiamedu boe enoiogwarire tuiamedytabo: Awu bito. Barrabás tawyje baicorewy piji cenai. Marigudu ere awy imedu tugu baicorewy to, ui boe erugo pui, ure ia bito du koia. Mare Pilato aidure tuwo Jesus inorudo. Du kodi icare makore ei pugeje. Mare enoiogwarire pugeje: Bu i keje, bu i keje! Pobe ma awy metuia bokware Pilato makore ei pugeje: Kode inoba ro pegarewyre? Iordukare bitodumode koiawu ia ro ako boeji. Du koiare imode edo barogo biri to ji, dykeje imode utudo. Mare ere tubewudo tumago rakarewy tabo pugeje, padydodywo i padui pugajejedykeje rugadu. Enoiogwari itodu remawure pugeje. Kodi icare Pilato aidure etaidu reore. Ure cewy emagore jiwu metui baicorewy tadawu ui boe erugo puiwu, ui ia bitodu koiawu iere Barrabás cedu, tawyje etai; ure Jesus maku tu etai, etaidu reore.
Jesus padui i padui pugajejedykeje. Du keje icare tugobaigarege ere Jesus reko. Tugodui apo du tonaji, eerdure ia imedu iei Simão cedu, Cirene moto kejewu, aregodui boepa piji duji. Ere tugeragu ji, ere i padui pugajejedu bu keje, oredywo tabo Jesus rekodaji. Boe makarewyge ekodure apo, areme makarewyge ekodure apo tui tugera to tumoji, toragudui joki dytabo. Jesus, tui tuiekirimi tu ei dytabo, akore ei: Jerusalém kejewyge areme, tagoragudu kaba iiogi, mare tagoragudydo taiogi, tagore eiogi. Mare paga karega, boe pega kuricigomode tai kodi. Ica, meri aregodumode, boe egomode: Ore bokwarewy areme eiwa pemegare, ukare boe enogwagiridowu areme eiwa aidugirire jamedu. Meri aregodumode boe egomode toridogei: Tawudydo cewygeje. Emagomode boe aoporudoge ei: Tarorido ceiogi. Mare paga karega, taerdunure eroi oino ii duji, kode, tagirema, inoba eromode tai? Ere ia ro pegarewyge iwogu kigodurewyge ei pobedu reko Jesus apo, ewidodywo apo jamedu. Etaregodure ia egore Calvário ino jiboe kae dykeje, ere Jesus bu i keje nono. Jamedu ere nowy iwogu kigodurewyge ere ewu i keje, ere ia okwacedo Jesus kana pemegarewy jaogwai, ere ia okwacedo kana koborewy jaogwai. Du keje icare Jesus akore: Ioga, awudugugo ei, eerduwakare turoino jiboeji. Tugobaigarege ere Jesus ukudae pedo pui. Ere cewy ewoadu ewoadure tabowu ira koborogu atugo atugoredu ere barigu, tuiordywo kakoduwuba ukudae umode cewy Jesus ukudaece du bogai. Boe makarewyge eedure nono taiwo tabo. Sacerdotedoge eiemejerage ere tuwadaru pegado Jesusji, tagoi oino dytabo: Ure iage einorudo. Kode, Cristo, Paore tugeragu ji pudaiwu rema dykeje, umode cinorudo taobiji. Du reorere tugobaigarege egore ji jamedu tui togwa amado jitu tabo. Ere tuburedo ji, ere ia pobo pagodurewy makai, tagoi oino dytabo: Judeudoge eimejera aki dykeje, kode, akinorudo akaobiji. Aora bukejere ere awy bapera atugo bararedo: “Judeudoge eimejera kurirewy”. Cewu iwogu kigodurewyge ei pobedydoge ewararedui nono i padui pugajejedu jitu, ia mitodu, ure tuie tugu tuwadaru pegarewy boeto, akore ji: Cristomode aki rugadu dykeje, akinorudo akobiji, ceginorudo jamedu. Mare metuia akore oino ji: Apagudu bokwa remawunure Aroe Eimejerace, aki aiwore nono jiwo reore? Pagai, awy inodu ure turugadu, paro pegarewy mori makudunure pagai; mare awy rema, ia ro pegarewy bokwa. Ure oto tawyje pugeje, akore: Jesus, awia jeto ii, akaregodui aetumode jiboe kae dykeje. Icare Jesus akore ji: Boe jokodu jire inagomode ai: Awuji rugadure aragojemode itabo baru tada.
Jesus bi. Meri aregody puregodure baru oia kae dykeje, boeco rorire moto jamedu boe joki jii meri jogody kae. Meri joku core. Pao uwai tada aroia boa kurirewy ure tuwowyje oiagi. Kodi icare Jesus mako rakarewy padure kajeje, akore: Ioga, akera kejere ire itaroe bu. Tagoi oino dytabo, akurure. Tugobaigarege eimejera, tuiordui nowy inodu jitu keje, ure Pao ie kurido tumago pemegai jitu tabo, tagoi oino dytabo: Boe jokodu rugadu radu, awy imedu pemegare rugadu rabodu. Nowu boe makarewyge eiamedu boe eedure nono taiwo tabodu, eerdure nowy inodu jamedu boeji, dykejere eture tui tugera to tumo jitu tabo. Jesus metage mare ia areme ekodure apo Galiléia pijiwyge, eedu jaere taiwo tabo, toebatodytabo nowy inodu jamedu boei tudowyje du kae.
Jesus tugudui moto todu. Ia imedu jetororewy, pemegarewy, iei José cedu, judeudoge eimejerage ia mitodu. Jokare tumedage emeardae keje, jokare erore jiboe keje, Arimatia kejewu, Judéia kejewunure ema, du upagare Pao o boe pemegarewy bogai. Awu imedu pemegarewy, uture Pilato ae, okwamagudure ji tuwo Jesus rawyje i padui pugajejedypiji. Ure rawyje piji, ure ia aroia kigadurewy upodo apo ure tugu ia ture porodowu torito, du boe emedukare tada kimo roga. Sexta feira meri rekodytabo, sabadore tuiagu turemo dytabo, awy inodu ure tudowyje. Kodure Galiléia piji Jesus apowyge areme, ekodure José apo, eerdure Jesus meture tadawu toriji. Du kejere icare ere tugirimi tuwai kae, ere tugera pemegado ia roreboeji, ia boekaguru rorewyji. Mare sabadore jiwu meriji ere tamudo, judeudoge eroiagudu reore.

24. Jesus jewoduidu. Semana jiwu boetojiwu meriji, kuri boeco kimoto, Maria Madalena mare metage eture Jesus meturewo kae, cewy ture pemegadowu to roreboe tabo. Eerdure cewy tori padure je kejewu padukai je keje duji. Ere turemo to, mare eerdukare Pagimejera Jesus bi padui tada duji. Eerduwakare inoba tumeardaewo. Du tonajire ia boe ei pobedu ere towadydo eegai tugudae kigadu kurukururewy tabo. Du kejere areme epagudugodure, ere tuie jodo mototo. Du kodi icare cewy boe ei pobedu eegore ei: Kodiba taemarure birewyge ekao cewy jerewy bogai? Padukare woe; jewodure. Tawia jetudo cewy akore tai, taragojei Galiléia tadadu kodiwoji. Imedu Onaregedu makudydodymode pegarewyge ekera kae, padumode i keje, mare jewodumode meri pobe ma jewu metuia bokware dykeje. Du kodire ewia jeture nowy Jesus bataruji. Ere tugirimi nowy meturewo piji, ereadodure Apostolodoge ewiegai, ia boe eiamedu ewiegai, inodu jamedu boeji. Cewu ereadodure inoduji Apostolodoge ewiegaiwu areme reo: Maria Madalena, Joana, Tiago uce Maria, ia metage jamedu. Mare nowy ereadodaere ure nono ia aora bai bairewyge ereadodaere eegai. Kodire emeartorukare. Mare Pedro rekodure toro meturewo kae, icare tui tuie jodo taiwo tabo, jordure tu aroia kigadurewyji moto keje. Du rekodajire ure turodo oino, uture tuwai kae tuieroi ta... nowy inodu jamedu boe ui tudo oinono duji.
Emaús kaewu awara. Nowu meri mitoduji, ia ure jorduwadowyge ei pobe tu je du, eture ia bakurirewy rogu iei Emas cedu padu puredure Jerusalém bakurirewy jitu du kae. Emagore pui nowy ure tudoboe jamedu boe. Emagoi pui nowy inodu jitu tonaji, Jesus mitodu ure tuburedo jice ei, kodure ebo. Eerdure ji, mare ukare edo boe pa pudui. Kodi icare unoragodure ei: Kaba jiba tagagoino tagodui? Kodiba tagiarigodure? Ia emage iei Cleofas cedu, akore ji: Ia moto tuginoiwu kejewu mitodu aki kanao? Du kodi kana aerduwakare boei maigody Jerusalém tada duji? Unoragodure ei: Inoba? Egore: Jesus Nazaré pijiwu jiboe. Cewu profeta ro rakarewy turo tuwadaru tabowu Pao jore keje, boe eiore keje jamedu du. Ceno sacerdotedoge eiemejerage, boe eimejerage ere maku bitodywo, du ere bu i keje. Cegi cebagare emamode umode Israeldoge einorudo du bogai. Macare merire pobe ma awy metuia bokware nowy inodu jamedu boe rekodaji. Mare inodytabo, ia pamedage areme ere cebagudydo, mare paga karega, eture toro meturewo kae, meri rutumodedu otodai, tuiordukai bi metui nonodu jitu koia, ere tugirimi tagoi boe jokodu jitu tabo, tuiorduie tupadogei, duwyge egoe jeie. Ia cemedage eture toro meturewo kae, eerdure nono areme egore uie du reore, mare remawuji eerdukare ji. Kodi icare Jesus akore ei: Tawabo raka remawunure tameartoruwo profetadoge emagore jiboe jamedu beoji. Ica, Cristo epaemode nowy tujebaere emaboe jamedu boece rugadu ma Aroe Eimejare uwo kurido. Du kodi icare ure Moisés makore jiboe, profetadoge eiamedu emagore jiboe jamedu boe padui bapera kejedu kogado ewiegai. Ei tuburedo nowy baboturogu ekodumode kaewu jitu keje, ure turodo nono taidui tugodywo gu pugeje. Mare ere tubewudo ji, ere buredo, tagoi oino dytabo: Aragoje rugadu cedabo. Meri rekodu nure, boecodu nure. Du kodi icare ure turemo ebo. Boekarema, tumugui ira keje ebo dytabo, ure tugeragu amirewyji, imadure Paoji, ure nowy amirewy kado, ure pedo toro ei. Inodykejere eekure tuiado, ere pawyje emaraboduie. Mare ema okware pi tuku je. Kodi icare emagore pui: Du kodia nowy akoino awara jiboere pawabo jekaredo, tagoi pawiegai bapera atugo pemegarewy jituji. Du keje kuri je, ere turagojedo, ere tugirimi Jerusalém kae. Nono eerdure Apostolodoge enogwa padui nono duji, cewy jeture ebowyge eedui nono jamedu duji. Eiamedu boe egore oino: Boe jokoduji rugadure Pagimejera jewodure, ure towadydo Simão jekai. Kodi icare emage ereadodure boere tuiegai awara jiwoji, jamedu tuie boe pa ji ui amirewy pedo dykeje duji.
Jesus ui towadydo ture jordwuadowyge eegaidu. Emago kimoi nowy jitu tonaji, Jesus ure towadydo etoiadoda, akore ei: Boe butugurewy jetuwo tagabo. Erore poku, epagudugodure emeardaere tuiorduie ure ia aroe jitu du koia. Mare akore ei: Kodiba tarore poku je? Kodiba tagidakare tawabo tada? Tagaiwodo ikeraji, tagaiwodo iwureji. Cewu imireo. Tagera pagado ii, tagaiwodo ii: Aroe kodu bokwa, ra bokwa. Imirema, teardunure ii oinoduji. Tagoi oino dytabo, ure eerdydo tugeraji, tuwureji. Mare emeartorukare roga, egurure tuiegare kurirewy jaogwai. Du kodi icare Jesus unoragodure: Ia tagerogure nono tagabo iwo kowyje? Du keje icare ere ia karo kobo barigudui joradu ao kejedu makai, ia moiawe ewori kobo tabo. Kodi icare ure tugeragu ji, ure kowyje eegai. Du kejere akore ei: Marigudu iragojei kimo tagabo dytabo, imagore tai: cewy padure Moisés o bapera kejedu, cewy padure profetadoge eno bapea kejedu, cewy padure salmodoge etadadu ii boe jamedu boe umodyie ino rugadu. Du kejere ure edo pawyje bapera atugo pemegarewyji. Akore ei: Cewu padure bapera kejedu reo: Cristo jiwomodyie , mare meri pobe ma jewu metuia bokware dykeje jewodumodyie birewyge epiji. Ie taboie boe enogituwamode boei tuwo tumeradae kirimi Pao ai, Pao butugugodywo ei tui boe ero pegarewy okwado duji, Jerusalém keje boetoji, du rekodaji moto padui pumekejedu jamedu boe keje. Tagire tamode awy inodu jamedu kogado boe ewiegai. Imode cewy ioga akore tuiagu maku tawogaiwu rojai tawogai. Nowu inodu tonaji, tawudugudo jao bakurirewy tada, jii baru tadawu ro rakareboe umode turawyje tawygeje du kae.
Jesus rutui baru todu. Du kejere Jesus ure erego bakurirewy piji, ia bakurirewyrogu iei Betânia cedu kae, ure tugera aogado ewygeje, ure tuwadaru pemegarewy bu ewygeje. Tui tuwadaru pemegarewy bu ewygeje dykeje, ure turodo oino taci epiji, ruture gu gu gu baruto. Ere tubujodo ji, dykejere ere tugirimi Jerusalém kae, tuiegare kuricigorewy tabo. Eedure jii nono Pao uwai tada, tumago pemegai Pao jitu tabo.










JOÃO

PAGIMEJERA JESUS CRISTO O BAKARU PEMEGAREU JOÃO UI BAPERA ATUGODO JITU


1. Ure boe eedowu Bataru. Boe paru ui tudowyje dyotodai, Bataru ure marigudu. Bataru mugure Aroe Eimejera apo. Bataru Aroe Eimejeranure ema rugadu. Boe paru ui tudowyje dyotodai, Bataru mugure Pao apo rugadu. Koiare ure boe jamedu boe towyje; taobiji karega boe jamedu boere tudowyje: Koiare ure towyje. Tadare jereboe mugure; nowy jereboe, ime eerugunure ema. Nowu urugureboe jore boecoto, mare boeco ukare tugeragu ji. Paore ia imedu iere João cedu rojai, Makowo urugureboe jiboeji, du koiawo boe eiamedu boe emeartorure. Urugureboe karega ure awy imeduce, mare aregodure tumagowo boe jokoduie nowy urugureboe rema. Nowu urugureboe, boe riki remawu urugureboe, du aregodui awy mato kae dykeje, urugu jore ime eiameduto. Rakojere moto keje, koiare ure awy moto towyje, mare awy moto jorduwakare ji. Aregodure woe toe remaboe kae mare nowy oere emawyge ekare tugeragu ji. Mare cewy ure tugeragu jiwyge eiamedu boe, duwygere emeartorure ieji, ure turo rakarewy maku etai, ewo Pao Aroe Eimejare oredo pudumi. Awyge ewodukare ime eku koia, boe ekodu koia, boe etaidu koia, mare tu Pao Aroe Eimejera koiare ure ewodydo. Ica, Batarure imedydo pudumi, mugure padoda, paerdure o boe pemegarewy kurirewyji, cewy Paore maku tonaregedu ui mitotu jewu aiwu, okorobadui boe pemegarewy boe rikirewy tabo duji. João makore ji awy tagoino dytabo: Awu jire inagore oino: cewy aregodumode iregodajiwu, emare kuri remawunure ikori, ema ure marigudu ikoda piji kodi. O boe pemegarewy makudure paiamedu ai, o boe pemegarewy joi puregodajitu. Paga karega, Moisesre boe eroiagudu maku boe etai, mare boe pemegarewy, boe rikirewy aregodure mato Jesus Cristo koia. Iaboe iaboe eerdukare Aroe Eimejeraji. Onaregedu mitotu metui Pao tadadu koiare ure paerdydo ji.
João Batista. Awu inodu jire João akore, cewy judeudoge ei sacerdotedoge, levitadoge erojai Jerusalém piji enorawo ji: Ioguduba akibao? Icare ure boe jokodu rugadydo, ure inodu awadydo tubagudu bokwa tabo, akore: Imi karega Cristore imi. Enoragodure ji: Kode, ioguduba akibao? Elias akinao? Akore: Ema, imi karega. Egore: Akina profetare aki? Akore: Boro. Enoragodure ji pugeje, egore: Kode, amagodo cewiegai ioguduba ure aki, cemagowo ure cerojaiwyge ewiegai. Kode, inoba akagomode ai? Akore ei: Imire cewy mako padure boe makodu kajejeure imi: “Pagimejera utawara jetorodo” profeta Isaias ako magadu reore. (Is 40,3). Fariseudoge eigoiare erojaidodure. Enora kimore ji, egore: Kode, kodiba are boe etao pegodo? Cristo karega ure aki, Elias karega ure aki, profeta karega ure aki, kode, kodiba aro aroino? João akore: Ire boe etao pegodo pobo tabo, mare tadoda, taerduwakare jiwu rakojere tadoda. Dure cewy aregodumode iregodajiwu rema, duwure icekare iwo bure tadawu okwa iku kiwyje. Awu inodure ure tudowyje Betânia keje, Jordao okwa bakowu keje, cewy Joãore boe etao pegodowo keje.
Pao Aroe Eimejera o Cordeiro. Nowu meri rekodajiwu meriji, João jordure Jesus kodui pudae duji, akore: Cewu Pao o Cordeiro reo, duwu koiare ure awy moto kejewu boe ero pegarewy okwado. Duwu jire inago inagoino: Iregodajire ia kurire ikoriwu aregodumode, ure marigudu ikoda piji kodi. Iorduwakare ji mare itaregodure woe iwo boe etao pegodo, duma awy Israeldoge eerduwawo ji. Joãore awy inodu awadydo: Iordure Aroe Pemegarewyji, ure nono metugu reoredure, ui turawyje baru piji bukeje duji. Iorduwakare ioguduba ure ema duji, mare cewy ure ido boe etao pegodo pobo tabowu akore ii: Cewu aerdumode Aroei tagurudo bukejewu, emare umode boe etao pegodo Aroe Pemegarewy tabo. Iordure ji, kodire inogwa kidare boe jokoduie Pao Onaregedure ema duji.
Jesus ure jorduwadowu boetojiwyge. Nowu meri rekodajiwu meriji, João rakojere nono pugeje ia ture jorduwadowyge ei pobedu apo. Tuiordui Jesus kodui nono dykeje, akore: Cewu Pao Aroe Eimejera o Cordeiro reo. Nowu ure jorduwadowyge ei pobedu, emeardure akoino duji, kodi icare ekodure kuri Jesus rekodaji. Icare Jesus ure tuiekirimi pai ei, unoragodure ei: Kaboba bogaiba taemarure? Egore ji: Rabi (Cegimejera, oinodu jire egoino), kaiba amugure? Akore ei: Mato taerdydo. Ekodure apo eerdure kaiba mugure, eedure apo nowy meriji. Meri rekodugody tabo rabodu. Nowyge ei pobedu, emeardure João bataru jidu, ekodure Jesus apodu, ia André rema, cewy Simão Pedro uwie. Duwure icare jeemarure kuri tumana bogai, akore ji: Ceerdure Messiasji (Cristo, oinodu jire boe egoino). Icare uture apo Jesus ae. Jesus aiwore tu ji dytabore akore ji: Jonas onaregedu Simão aki reo. Akiemode Cefas (Tori, oinodu jire boe egoino). Nowu meri rekodajiwu meriji, Jesus uture Galiléia kae. Du kejere jordure Filipeji, akore ji: Ako itabo. Filipe buture Betsaida keje, cewy André, Pedro eno bakurirewy keje. Icare Filipe jordure Natanaelji, akore ji: Ceerdure cewy Moisere bapera atugodo jiwuji, profetadoge emagore akaru jiwuji: cewy Nazaré pijiwu Jesus, cewy José onaregedure emawu. Icare Natanael akore ji: Kode, ia boe pemegarewy aregodumodukana Nazaré piji? Icare Filipe akore ji: Mato, aerdywo. Jesus jordure Natanael kodui pudae duji, akore: Ica, boe jokoduwu israelita reo, ia boe ero pegadodurewy ukare apo. Icare Natanael akore: Kaiba are ipawyje? Jesus akore ji: Filipe makomode ai du koda piji iordure ai marigudu, cewy amugui figuiera i kuda du kodiwu kodi. Icare Natanael akore: Cegimejera, Pao Onaregedu akireo, Israeldoge eimejera akireo. Icare Jesus akore ji: Inagore iorduie ai figueira i kuda du koia ameartorure ii. Mare aerdumode kurire nowy kori pugejeboeji. Icare akore pugeje: Boe jokodu jire inagomode oino tai: Taerdumode barui tuiado, Pao o tupadoge erudui, ei turawyje Imedu Onaregedu bukeje duji.

2. Caná kejewu boei tugera maku puaidu. Meri pobe ma jewu metia bokware dykeje, ia braere tugera maku puai, Galiléia kejewu Caná keje. Boekarema, Jesus uce rakoje radu nono. Emagore Jesus bogai, ure jorduwadowyge ewogai jamedu. Parera kuru ma akedu rabodu. Du kodire Jesus uce makore ji, akore: Awyge eke parera kuru akedure. Icare Jesus akore ji: Imuga, inoba akaidure irowo? Boekare turugadu ii roga. Du kejere icare uce makore nowy ure boe pedowygei, akore: Tarodo nono ui taroiagudu reore. Aró, kode, pori toricedu mugure nono, ere ikera awubodure mito taci ikera awubowuto, judeudoge ekera kabidaece, ee kabidaece, boe remagudui tadawu pobo makare. Icare Jesus akore ei: Awu poridoge enogorobadydo pobo tabo. Ere eiamedu boe enogorobadydo jii okwa kae. Icare Jesus akore ei: Tawyje pugeje, reko jice ure boe pedowyge eimejera ae. Ere reko rugadu. Nowu ure boe pedowyge eimejera, tui togwapagado nowy poboi parera kurudo pudumidu jitu keje, tuiorduwakai kaibawu parera kuruba (mare nowy ure boe pedowyge eerduware, pobore ere tawyje kodi), dykeje, makore cewy uwiredodurewy ae, akore ji: Boe eroiare boei parera kuru pemegarewy maku boetoji du rema; icai jetugodui boei dykeje, boere beregadurewy maku tu pugeje. Macare are parera kuru pemegarewy jetu otorogado jii oino. Awure Jesus ro kurirewy boetojiwu rema. Ure towyje Galiléia tadawu bakurirewy iei Caná cedykeje. Ure turo raka awadydo, du kodi icare nowy ure jorduwadowyge emeartorure ji. Inodu rekodajire icare ure turawyje Cafarnaum bakurirewy kae, tuje apo, tuwiemage ebo, ture jorduwadowyge ebo. Nonore meri awarore tu ei.
Jesus ui ure akirodo Pao uwai tadawyge ewarigu pijidu. Judeudoge eno Páscoa puredugodure, du icare Jeus ruture Jerusalém kae. Jordure Pao uwai tada boei akirodo tapiradoge, ovelhadoge, metugoe ebo duji, jordure ure akiró maku puibagiwyge eno iradogei jamedu. Icare ure bukigu iku opodo puapo, ure nowy barege ewarigu Pao uwai piji, ure cewy ure akirodowyge eno akiró roto ja toro moto joki, ure iradoge ewudydo. Akore nowy ure akirodo metugue ebowygei: Awu inoboe tawyje awy piji, tagaba akiró epage ewaido Ioga uwaice. Du kodire icare nowy ure jorduwadowyge ewiabuture cewy bapera atugore dykeje: “Imeardu kurii awai jitu ure ikowu” (Sl 68,10). Icare judeudoge enoragodure ji :- Kaboba jiba amode ceerdydo awy aroinodu koia? Jesus akore ei: Awu Pao uwai butudo. Imode rakojedo pugeje meri pobe ma jewu metuia bokware dykeje. Icare judeudoge egore ji: Jorure 46 boewo awy Pao uwai towyje; akirema amode rakojedo meri pobe ma jewu metuia bokware dykeje? Makore Pao uwaiji, mare puduire akoino. Cewu jewodui birewyge epijidu rekodaji, nowy ure jorduwadowyge ewiabuture nowy bataru keje, icare emeartorure bapera atugore jiboeji, Jesus bataruji jamedu.
Jesus jorduware boe eiamedu boei. Jesus rakojei Jerusalém tada dykeje, Páscoa kodiwu keje, makarewyge emeartorure ji, tuiordui ro kurirewy makarewy jitu du koia. Mare Jesus meartorukare ei, jorduware eiamedu jitu koia. Okeakare iaboe iaboe ewo tuwie ime eiboeji, paga karega, jorduware meture ime etadaboeji.

3. Jesus mare Nicodemo. Ia imedu iei Nicodemo cedu, fariseudoge etadadu, judeudoge eimejeranure emadu, uture Jesus bogai boecoji, akore ji: Cegimejera, ceerduware akaregodui Pao Aroe Eimejera piji, awo ceerduwado du bogai duji. Iaboe iaboe eroiwamodykare turowo nono aro reore, Pao rakoje kai ebo dykeje. Jesus akore ji: Boe jokodu jire inagomode oino ai: cewy butukare pugejewu, jordumodykare Pao o boe pemegarewyji. Icare Nicodemo unoragodure ji: Kode, inoba imedu kuridogeduredu butumode pugeje? Umodukana turemo tujeto tuwodywo pugeje? Jesus akore ji: Boe jokodu jire inagomode oino ai: cewy butukare pobo pijiwu, cewy butukare Aroe Pemegarewy pijiwu, roiwamodykare tuwo turemo Pao o boe pemegarewyto. Cewu buture imedypijiwu, imedunure ema, mare boture Aroe pijiwu, aroenure ema jamedu. Ae ro kaba ta... je, awy inagore oino ai jiboeji: Ema remawu tawidumode pugejedu rema. Bakuru okwamudumode taidure jaogwai. Ameardure jaruruji, mare aerduwakare kaiba aregodure, kaiba kodure jamedu. Nowu inodu reorere cewy buture Aroe Pemegarewy pijiwure. Icare Nicodemo akore ji pugeje: Inoba boe eromode turowo oinono? Jesus akore ji: Akire jorduwa rakarewyre aki Israeldoge etada, icare aerduwa bokware awy inoduji? Boe jokodu jire inagomode oino ai: cemagore ceerduware jiboeji, cere ceerdure jiboe kodiboe maku tagai, mare takare tageragu ji. Imagoi awy moto kejeboe jitu keje, tameartorukare. Kode, kodiba tameartorumode imagoi tai baru tadaboe jituji? Iaboe iaboe erudukare baruto, tu nowy ure turawyje baru pijiwu Imedu Onaregedu, du rakojere baru tada. Moisés magai awagu aogado boe makodu tada du reorere, Imedu Onaregedu aogadodumode jamedu. Du koiawo meartorure jiwyge eiamedu boe ewi kawo. Paga karega, Pao Aroe Eimejera tumeardu kurii awy moto jitu koia, ure tonaregedu ui mito tu jedu maku, du koiawo cewy meartorure jiwyge eiamedu boe ewikare, mare ure boe eedo jii jeboe makudywo etai. Awurema karega, Pao ure tonaregedu utudo moto kae, mare uwo moto akedydo du bogai karega, mare koiawo ure motodo cinorudo. Meartorumode jiwyge ewudumodykare boe pegarewyto, mare meartorukare jiwyge, ewudure boe pegarewyto marigudu, paga karega, emeartorukare Pao Onaregedu ui mitotu jedu jitu koia. Aro kode, boe pegarewy reo: urugureboe aregodure moto kae, mare ime emeardu kurire boeco tadaboeji urugureboe kori, ero pegare du koia. Paga karega, ro pegarewyge eiamedu boe ekodu kagirire joruguji, etukare urugu kae, boe eerdukawo ero pegarewyji. Mare ro pemegarewyge ere tugirimi urugureboe kae, nowy inodytabo boe emode boe pawyje erore jiboe uie nono Pao aidu reore duji.
Jesus mare João Batista. Nowu inodu otobiji, Jesus uture nowy ture jorduwadowyge ebo Judéia moto kae, nonore rakojere ebo, tui boe etao pegodo dytabo. Joãore boe etao pegodo jamedu Enon keje, puredu tu Salimji, paga karega, nono pobo kuricigore kodi. Makarewy boe etaregodure, etao pegododure jmedu. Nowu du kodi João barigudukare roga baicorewy to kodi. Boekarema, nowy Joãore jorduwadowyge mare ia judeudoge ewadaru pega pegare pui, nowy boe etao pegodody kodiboe koia. Icare eture João ae, emagore ji: Cegimejera, cewy rakojere akabo Jordão okwa bakowu kejewu, cewy akagore boe jokoduie emawu, ica, unure boe etao pegodo, boe eiamedu boe etunure ae. Icare João akore ei: Iaboe iaboe emodykare tugeragu ia turomode jiboeji pudae, makudukai baru piji dykeje. Tagi rugadure tameardure inagoinoduji. Inagore: Cristo karega ure imi, mare imire irojaidodure otodai. Cewu oredu jerewy, oredunure ema, mare metuia imedu, rakojere nonodu, meardure jidu, jekare kuricigore tumeardui oredu mako jitu keje. Imi jamedu iegare kuricigore awy inodu ui tudowyje dykeje. Ure turugadu imi iwiegawo, ema rema kuriwo. Aregodure cebojeboe pijiwu, emare kodure boe eiamedu boe ekori. Aregodure moto pijiwu, motonure ema, makore moto kejeboeji. Aregodure baru pijiwu, makore tuiordure jiboeji, tumeardure jiboeji, mare iaboe iaboe emeartorukare ji. Meartorure jiwu ure boe jokodydo Paoie boe rikirewyre ema duji. Paga karega, Cewu Paore rojaiwu makonure Pao bataru remawuji. Paga karega, Paore Aroe Pemegarewy maku boe etai remagudu kadytabo kodi. Pao meardu kurire tonaregeduji, ure boe jamedu bu iera keje. Meartorure Onaregedu jiwu, jere jii jeboe umode apo. Mare meartorukare Onaregedu jiwu, jere jii jeboe umodykare apo, mare Pao okorigodae mugumode keje.

4. Jesus makoi Samaria moto kejewu aredu jidu. Jesus jorduware fariseudoge emeardui boe egoe emaie ure boedo tudo pui, emaie ure boe etao pegodody maka remawudo João kori. 2(Mare ema karega ure boe etao pegodo, mare nowy ure jorduwadowyge emagere boe etao pegodo, kodi karega). Du kodi icare uture Judéia piji tuibagi Galiléia kae. Mare kodu rumode Samaria moto kajeje toro Galiléia kae. Du kodi icare aregodure ia Samaria moto kejewu bakurirewy kae iei Sicar cedu kae, nowy Jacó ure maku tonaregedu José aiwu moto puredu tu je du kae. Nonore Jacó o motoia pobo kaiwu mugure. Icare Jesus tumedugodui tumeru raicigore du koia, ure tumugudo tu, nowy motoia okwa keje, meri jetui baru oiadoda dytabo. Du kaere Samaria kejewu ia aredu aregodure tuwo tugeragu poboji. Icare Jesus okwamagudure ji, akore: Ikudydo ia poboce. Nowu ture jorduwadowyge eture marigudu toro bakurirewyto tuwo akirodo iaboe boeji tugeje. Icare nowy Samaria kejewudo akore ji: Judeunure aki, macare akogwamagudunure Samaria kejewudo ii, iwo akudydo. Kodiba umode ino? (Paga karega, Judeudoge mare Samaria kejewyge epemegakare pui). Icare Jesus akore ji: Aerduwamode Pao o boe pemegarewyji, aerduwamode ioguduba okwamagudure ai pobo bogai duji ma, aki akaobiji akogwamagudumode ji, umode pobo jerewy maku akai. Icare nowy aredu akore ji: Cegimejera, are pobo tawyje taboboe bokwa, awy motoia raicigo jamedu, kode, kaiba amode akeragu nowy pobo jerewyji? Kode, aki kana akodure pao Jacó kori, 0dure awy motoia po maku cenai, du kudure awy poce, ore ekudure ce, akuiee ekudure ce jamedu? Icare Jesus akore ji: Kudure awy pobo cewyge eiamedu boe, pobo boimode ei pugeje. Mare kudumode ire maku pudaiwu pobo cewyge, pobo boimodykare ei pugeje. Paga karega, imode maku boe etaiwu pobo, pododa parumode ema etai boe ewi bokwarewy kae. Icare nowy aredu okwamagudure ji, akore: Ikimejera, nowy akagoino jiwu ia pobo makinai, pobo boi kawo ii pugeje, itukawo mato iwo ikeragu awy poji pugeje. Jesus akore ji: Toro, amagodo akoredu bogai, akirimi mato. Icare aredu akore ji: Ikoge bokwa. Icare Jesus akore ji: Boe rugadu jire akagoino akoge bokwaie duji. Akogere ikera awubodure, awy mugure oino akabowu, akoredu karega, kodire amagore boe rikirewyji. +Icare nowy aredu akore: Cegimejera, icare iordure profetaie ure aki duji. Ceomage emagore Paoji awy torekodu aogeje, mare tagagore Jerusalém kejeie boe emagomode Paoji. Jesus akore: Aredu, amearutorudo ii, boe puredugodynure boe emago kawo Paoji ceboje, boe emago kawo ji awy torekodu aogeje, iarema Jerusalém keje du kae. Tare tabujodo cewy taerduwakare jiwuji, cere cebujodo ceerduware jiwuji; paga karega, Judéia kejewyge epijire umode boe einorudoboe aregodumode du kodi.. Mare nowy kodiboe aregodumode, du aregodure, dykejewo upojó kigodurewy ema remawyge emode tubujodo Paoji tudaroe tada, boe rikirewy tada. Paga karega, Pao aidure nowy upujó kigodurewyge ei. Aroenure Paoce, du kodi icare upujó kigodure jiwyge emode tubujodo ji tudaroe tada, boe rikirewy tada. Icare nowy aredu akore ji: Iordiware Messias aregodumode duji (cewu iere Cristo cedu). Kode, aregodumode dykeje, umode ceerduwado boe jamedu boeji. Icare Jesus akore ji: Cewu akagoino jiwu imi reo, du imire inagore oino imago tabo ai. Nowu inodu tonaji, nowy ure jorduwadowyge etaregodure, erore ta... tuiordui akoi tumago tabo ia aredu ji tuji. Mare ia emage egokare ji: Kaba jiba anorare ji? Iarema: Kaba jiba amagore ji? Inodukare. 28. Cewu aredu uture tubori piji nono, uture bakurirewyto, makore nowy tadawu imei. Akore: Mato taerdywo ia imeduji, du readodure iwiagai iro jamedu boeji. Cewu Cristo, ino jiwu, umodukana? Eture bakurirewy piji Jesus ae. Du inodu tada nowy ure jorduwadowyge enogwamagudure ji: Cegimejera, akogwagedo! Mare akore ei: Ia ikere, mare taerduwakare ji. Icare nowy ure jorduwadowyge enorare jice woje pui, egore: Ia boe kana ukerogu arego mato bogai? Icare Jesus Akore ei: Ikere iromode nono ure irojaiwu aidu reore du rema, iwo maragodae poru kororogo tu je du rema. Tagagokare arimodyie pobe puibiji dykejeie boe emode tugeragu boepa tadaboeji? Icá, kode inagomode oino tai: Tae aogado, tagaiwodo boepadogei: tadaboe kidu nure, ure turugadu kadodywo. Cewu ure boepa tadaboe kadowu mori makudumode ai, du umode boepa tadaboe to pui jere jii je boe kae. Du tabore ure boe a tuguwu, ure kadowu, eegaremode puapo. Du ure nono boe egore: ure boe tuguwu ure tuginoi, ure kadowu ure tuginoi. Ire tarojai tawo boe kado iage emaragodure marigudywo keje; iage emaragodure, tare taremo emaragodaeto marigudywo keje; iage emaragodure, tare taremo emaragodaeto. Nowu aredu bataru koiare makarewy Samaria kejewyge emeartorure, cewy makoi ei du kodi: Makore ii iro jamedu boeji. Du kodi icare Samaria kejewyge eture ae, enogwamagudure ji rakojewo pudabo. Kodi icare rakojere ebo meri pobe. Kodi icare iage pugeje makarewyge emeartorure ji makore ewiegai boe koia. Icare emago emagore nowy areduji: Ica, mare awadaru koia karega cemeartorure, cegi rugadure cemeardure ji ceerduware moto inorudody epaie ure ema duji.
Jesus ure ia brae eimejera kurirewy utugare onaregedu pemegago. Meri pobe dykeje, Jesus uture nowy piji Galiléia kae. Ema mitodu akore marigudu, boe emeartorukae profetadogei eno moto keje. Du kodi icare, aregodui Galiléia kae dykeje, nowy Galiléia kejewyge ere tugeragu ji tudada, mare paga karega, eerdure ro jamedu boeji toro Jerusalém tada, peta keje. Eturadu nowy peta kae jamedu du kodi. Ure tugirimi Galiléia tadawu Caná baboturogu kae, cewy ture parera kurudo pobo cewo kae. Nowu du kodi, brae eimejera kurirewy ia utugare onaregedu kogodure, du rakojere Cafarnaum keje. Nowu brae eimejera utugare tumeardui Jesus utui Jerusalém piji Galiléia kaedu jitu keje, uture ae, okwamagudure ji uwo tonaregedu pemegago puredugodure tuwiwo kodi. Icare Jesus akore ji: Taerdumodykare boe kodiboeji, boe ero kurirewyji dykeje, tameartorumodykare . Mare nowy brae eimejera utugare okwamagudure ji: Cegimejera, arawyje toro, itonaegedu rogu bimodedu otodai. Icare Jesus akore ji: Toro, akonaregedu pemegagodure marigudu. Nowu imedu meartorure Jesus bataruji, uture taci je. Utugarege eridure togi awaraji, egore ji: Akonaregedu pemegagodure. Kodi icare unoragodure ei inobadykejeba pemegagodure. Egore ji: Jawuji, meri roi goroci je dykeje biri uru ure tugera ra piji. Icare nowy uo ure boe pa Jesus akore: Akonaregedu pemegagodure marigudu oino pudui dykejeie tonaregedu pemegagodure kuri je duji. Du kodi icare meartorure Paoji, nowy uwobe eiamedu boe emeartorure jamedu. Jesus ure awy turo kurirewy towyje dure pobedu rema, tui tugirimi Judéia piji Galiléia kaedu rekodaji.

5. Jesus ure ia pogora birewy imedu pemegago. Du keje icare judeudogere tuiagu ia peta towyje, du kodi icare Jesus ruture Jerusalém kae. Nono Jerusalém keje, ia pobo aia mugu puredure tu Ovelhadoge ewaiporoji, hebrewydoge ewadaru tabo iere Betesda cedu, uwaiporodogere ikera awubodure. Nowu baiporodoge ekuda, makarewy kogodurewyge emugure: joku bokwarewyge, pogora pegarewyge, pogora birewyge, tubaga tabo pobo amagadodumode du bogai. Paga karega, ia kodiboe keje tu tu je Pao o tupa ure turawyje nowy pobo aia kae dykejere pobore tamagadydo. Cewu ure tuiodo ca boetoji nowy pobo aiato, pobo amagadu rekodajiwu, pemegagodure kuri, ia tugogodae boe piji. Ia kogodurewy imedu mugure nono, jorure ji nono ikera pudogidure, iwure pudogidure ikera awubodure pobe ma awy metuia bokware taci je du mugure nono. (38 anos). Icare Jesus tuiordui padui nono, tuiorduwai mariguduie padure nonodu jitu keje, unorare ji: Akaidure apemegagodywo kuri je? Nowu kogodurewy akore ji: Ikimejera, ia ure iwu pobo aiato, pobo amagadykeje, boe bokwa, du kodire ikodu kimoi mai to dykeje, iare marigudu ikoda piji. Icare Jesus akore ji: Aragojedo, akeragu apaji, toro tabo. Nowu inodu tonaji kuri je, nowy imedu pemegagodure, ure tugeragu tubaji, uture tabo. Aro kode, nowy meri sabadore jiwu meri. Judeudoge rema emagore nowy imedu pemegagodurewyji, egore: Amodykare nowy apa rekodydo awy meriji. Akore ei: Cewu ure ipemegagowu akore ii: Akeragu apaji, amerudo. Egore ji: Kakoduwu ia imeduba akoino ai: Akeragu apaji, amerudo ino? Mare cewy pemegagodurewy imedu jorduwakare iogudubaba, mare paga karega, Jesus ure tadawyje nowy boe makarewyge eedui nonodypiji kodi. Inodu rekodaji raka dugu je, Jesus jordure ji Pao uwai tada, akore ji: Icare apemegagodure. Aro pega kaba pugeje, ia boe pegarewy remawu ukawo ai pugeje du bogai. Du keje icare nowy imedu readodure Jesus koiaie ure tubemegago duji. Nowu inodu koia judeudoge etonare Jesusji, paga karega, ure awy turo kurirewy towyje sabadore jiwu meri jitu koia. Mare Jesus akore ei: Ioga maragodure jii oino rugadu; imi jamedu, imaragodynure jamedu. Nowu inodu koia judeudoge etagemo raka remawure tuwo bito, paga karega, ukare Sábado pegado tu rugadu, mare akore tuoie Pao rema; ica, nowy inodytabo unure tudo nono Pao reore du koia.
Pao Onaregedu ro raka. Jesus akore pugeje: Boe jokodu jire inagomode oino tai: Onaregedureboe tui mito tu jedu roiwakare iaboeji iaboeji. Romode tuiordure tuo rore jiboeji tu je. Tuo rore jiboe jamedu boeji, onaregedu romode ino jamedu. Mare paga karega, Uo meardu kurire Tonaregeduji, ure jordydo turore jiboe jamedu boeji; umode jordydo ia turo kurirewy remawuji kimo, duma taebogody kuriwo. Mare paga karega, Uo magai birewyge ewodydo, ure jereboe maku etai, du reorere Onaregedu umode jereboe maku taidure jiwyge etai jamedu. Nowu inodu reorere, Uo umodykare tugogado iaboei iaboei, mare ure boei tugogadody jamedu boe mugudo Tonaregedu apo. Du tabowo boe emeartorumode Onaregeduji tumeartoru magai Uo jitu reore. cewy meartorukare Onaregedu jiwu, Uo koiare ure rojaidu, kode meartorukare Uoji jamedu. Boe jokodu jire inagomode oino tai: Meardure iwadaru jiwu, meartorure ure irojaiwu jiwu, boe ewi bokwarewy ure apo, utumodykare boe pegarewyto, mare jepadure tuwi piji tuierewo kae. Boe jokodu jire inagomode oino tai: Icare boe aregodumode pudae, puredugody nure, icai birewyge emeardumode Pao mako jitu kae. Meardurewyge eemode. Mare paga karega, nono Uo o magai jereboece tu taobiji, ure maku tonaregedu ai owo jereboece taobiji jamedu. Ure ro raka maku tonaregedu ai uwo tugogado boei, mare paga karega, Imedu Onareedu rema kodi. Taro kaba ta... je awy inagoino jiboeji. Boe aregodumode dykeje meture tuiao tadawyge eiamedu boe emeardumode Imedu Onaregedu makoji, emode tuiebu mako padui boe kajeje du kae. Ro pemegarewyge eewodumode tuiwo pemegarewy kae. Ro pegarewyge eewodumode mare tuiwo pega remawurewy kae. Imi itaobiji ikare iaboe iaboe to. Imeardae tugudure imeardure jiboe reore. Itugure jiboe boe jokodunure ema. Mare paga karega, iemarukare irowo nono itaidu reore, mare cewy ure irojaiwu aidu reore. Imagomode imi rugaduie iroino ma, imagoi oinodu umodykare turugadu. Iare tagoi imi rugaduie iroino, iorduware cewy akoino boe jokodu rugaduie duji. Tare iaboe erojai João ae, makore boe jokoduji boe ewiegai. Iomodykare iaboe iaboe ewygeje. Imagore oino, mare taginorudodywo du bogaire inagoino. Jorugu ja ururirewy urugurewynure Joãoce. Tagire tagaidure taegarewo biegatu je nowy urugu tabo. Mare imirema ia iore kejewure du kodure João kori. Paga karega, Iogare iroiagudu jire iroino, dytabore boere boe pa Iogai irojai duji. Ioga, koiare ure irojaiwu, bataru jore iwygeje jamedu. Tagire tameardu kigodukare makoji, taerdu kigodukare jeji. Bataru metukare tawabo tada, tameartorukare cewy ure rojaiwu jitu kodi. Tare taeku tugu bapera atugoto, tadugu tado taerdumode boe ewi boekwarewy jitu bogai. Kode ica, nowy bapera mitodure makore ii. Mare tagi tagaidukare tadywo itae, taewo du bogai. Ipaga kare imewo inojorodo du bogai. Imire iorduware tai. Pao meardu kuriae metukare tadoda. Itaregodure Ioga ie tabo, mare tagare tageragu ii. Mare ia aregodumode cie tabo ma, tamode tageragu ji. Inobadytaboba tameartorumode? Tagi taemarure pui puwo tugurido du bogai, mare taemarukare tawo Pao Aroe Eimejera mitotu jewu akaru kurido du bogai. Tadugu kaba imago pegamode tai Ioga biegai duji. Okirure taiboere Moisés rema, duwu kejere tare tabagaredu bu. Mare tameartorumode Moisesji ma, boe jokodu jire tameartorumode ii jamedu, ure bapera atugodo iiboe jitu kodi. Mare tameartorukare o bapera atugoji ma, kode, inoba taboba tameartorumode iwadaruji? 

6. Jesus ure boe makarewyge enogwagedo. Du keje icare Jesus ure pagado Galiléia kejewu kuruga bakowu kae (Tiberades kejewu kuruga). Boe makarewyge ekodure rekodaji, eerdure ro kurirewyi kogodurewyge eidu jitu koia. Icare Jesus ruture ia torekodu ao kae; nono ure tumugudo ture jorduwadowyge ebo. Boe puredugodure judeudoge eno peta iei Páscoa cedu kae. Jesus ure tuie aogado nowy kodure pudaewu boe makarewyge ei, akore Filipeji: Kaiba pamode akirodo amirewyji awyge eiamedu boe ewo kowyje? Akore oinono tui turokagado ji dytabo, mare jorduware inoba turomode duji. Icare Filipe akore ji: Diiero umode 200 ma, umodykare turugadu eiamedu boe ekewo ia koboroguce. Icare ia nowy ure jorduwadowyge, iere André cedu, Simão Pedro uwie, akore ji: Ia negedurogu rakojere woe, du o amirewyre ikera awubodure tu je, kare kugurere pobe tu je, mare inoba nowy inodu rogu umode awy boe emaga inodu ai? Icare Jesus akore: Edo tumugudo. Boekarema, boebutu kuricigore nono du imere cinco mil cedu ere tumugudo nono. Icare Jesus ure tugeragu nowy amirewy roguji, makore baruto keje, dykejere ure pedo nowy mugure nonowu boe etai. Du reorere rore cewy kare kugurei pobe tu jeduji, ure maku nowy boe etai etaidu reore. Icare ekuredure. Du kejere icare akore nowy ture jorduwadowygei, akore: Nowu kobo jetu onarewy to pui, tawo jetu otorogado ma, ia okwa kawo. Ere to pui. Ica, cewy iro amirewy rogui ikera awubodure tu jedu kobo jetu kimoi tuiagejedu, eiamedu boe enogwage akedu rekodaji, ere kododoge ikera awubodure pobe taci ikare awubowutodu enogorobadydo tabo. Tuiordui nowy Jesus ro kurirewy jitu keje, nowy boe egore: Awure cewy aregodumode awy moto kaewu profeta remawu rema. Icare Jesus tui boe pawyje ei tuiagu tugeragu pudui, tuwo boe eimejerado pudumi, dykeje, ure tudawyje epiji pugeje tuginoigody ia torekodu ao kae.
Jesus merui pobo ao jitu. Meri rekodure dytabore nowy ure jorduwadowyge ere turawyje kuruga kurirewy jipa kae. Tui taredo ia ika kuirewyto dykeje, ere pagado nowy kuruga kurirewy kajeje nowy Cafarnaum bakurirewy kae. Icare boecodure Jesus aregodukai etae dykeje. Du tonajire icare pobo maerewy amagadure, ia bakuru rakarewy buture du koia. Icare ere turaiga jodo keje jii je, dykejere icare ere boe pa Jesus ui tuburedo nowy ika kurirewy jituji, tumerui pobo aoji dytabo. Du kejere icare epagudugodure. Mare Jesus akore ei: Imire iroino. Tabagudu kaba. Etaidure tuwo tugeragu ji nowy ika kurirewyto, mare ika aregodure kuri taregodumodewo kae. 
Boe eemarui Jesus bogaidu. Nowu meri rekodajiwu meriji, jeture bakowu kejewu boe makarewyge ere boe pa Jesus mitotu jedu ukai taredo nowy ika kurirewyto nowy ture jorduwadowyge ebo, mare awyge etuie tuginoiduji. Icare ia ika kurirewyge etaregodure Tiberade bakurirewy piji, puredu tu cewy enogwagere amirewyji, cewy Pagimejerare tuwadaru pemegarewy bu keje du kae. Du karega icare, nowy boe makarewyge tui boe pa Jesus mare ure jorduwadowyge edukai nonoduji, du koiare icare ere taredo nowy ika kurirewyge eto, kodure tai Cafarnaum kae tuiemaru tabo bogai.
Ure boe eedowu boe eke Jesus rema. Eerdure ji nowy bakowu keje, icare egore ji: Cegimejera, inoba boere dykejeba akaregodure woe? Jesus akore ei: Boe jokodu jire inagomode oino tai: taemarure iwogai mare taerdure cewy iro kurirewy jitu koia, tare amirewy kowyje, tagoredure tabo du koia. Tamaragodydo, mare boe eke akedure kuri jewu koia karega, mare ure boe eedo jii boe ewi bokwarewy kaewu boe eke koia, du Imedu Onaregedu umode maku tagai. Paga karega, Uore to kruca bu keje kodi. Icare enoragodure ji: Inoba ceromode cerowo nono Pao aidu reore. Jesus akore ei: Pao aidure jiboe reo: Tameartoruwo cewy ure rojaiwuji. Icare enoragodure ji: Kakoduwu aro kurirewymodedu jiba ceerdumode du koiawo cemeartorumode ai? Kaboba amode towyje? Ica, ceomagere maná kowyje toro boe makodu tada, nono bapera atugo reore: “Aregodure baru pijiwu amirewy ure maku etai enogwagewo ji“ (Sl 77,24). Icare Jesus akore ei:-
Boe jokodu jire inagomode oino tai: Moisés ukare baru pijiwu amirewy maku tagai, mare Ioga koiare ure baru pijiwu boe jokoduwu remawu amirewy maku tagai. Paga karega, Pao o amirewy, cewy ure turawyje baru pijiwu amirewy rema, koiare ure awy moto keje boe eedo. Icare egore ji: Cegimejera, nowy amirewy maku jii je cenai. Jesus akore ei: Imire ure boe eedowu amirewyre imi. Cewu utumode itaewu uke boimodykare pudui jii pugeje, cewy meartorure iiwu, pobo boimodykare ji jii je pugeje. Mare imagomode tai: taerdure ii mare tameartorukare ii. Cewu Iogare maku inai boe jamedu boe utumode itae, cewy utumode itaewu imodykare barigu. Paga karega, ire irawyje baru piji, mare irowo nono itaidu reore karega, mare irowo nono ure irojaiwu aidu reore. Mare cewy ure irojaiwu aidure jiboe reo: ikaiagu cewy ture maku inaiboe ia rogu okwadodydo, mare iiagu jewodydo boigoduwu meriji. U! Oinore Ioga aidure. Cewu jordure Onaregeduji, meartorure jiwyge eiamedu boe, boe ewi bokwarewywo etai; imode eewodydo boigoduwu meriji. Du kodi icare judeudoge ewadaru pega kuricigore ji, awy akoinodu koia: Imire amirewy aregodui baru piji dure imi. Egore: Iarema cewy Jesus kanao? Kode, kodiba icare akore. Ire irawyje baru piji oino? Jesus akore: Tawadaru pega kaba tadoda. Iaboe iaboe etumodykare itae, ure irojaiwu Ioga ukai utudo itae dykeje. Duwyge imode eewodydo boigoduwu meriji. Profetadogere inodu bu bapera keje: “Eiamedu boe jorduwadodumode Pao Aroe Eimejera koia” (Is 54,13). Du kodire cewy meardure Pao bataru jiwyge eiamedu boe, jorduwadodure Pao koiawyge eiamedu boe, etumode itae. Mare boe eerdukarega ure Paoji kodi karega, mare cewy aregodure Pao pijiwu jordure tu Paoji. Boe jokodu jire inagomode oino tai: meartorure iiwyge eiamedu boe, ewi bokwarewy makodure etai. Boe eedodywowu amirewy imireo. Taomage enogwagere manaji boe makodu tada, mare ewire. Ure turawyje baru pijiwu amirewy awureo, umode kowyjewyge eiamedu boe ewi kawo. Aregodure baru pijiwu amirewy jerewy imireo. Umode awy amirewy kowyjewyge eemaemode jii je. Imode makuwu amirewy ikodu rema, awy moto kejewyge einorudodywo. Awu bataru keje, judeudoge enorare jice woje, jice woje pui: Inoba awy imedu romode tuwo pagogwagedo tugoduji? Kodi icare Jesus akore ei: Boe jokodu jire inagomde oino tai: Tamodykare Imedu Onaregedu kodu kowyje, tagudumodykare kuce ma, taemodykare tadoda. Cewu ure ikodu kowyjewu, kudure iku cewyge eiamedu boe jemaere jii jeboe jetunure ebo. Imode eewodydo boigoduwu meriji. Paga karega, boe eke jokoduwure ikodu rema, boe ekudure ceboe jokodu remawurewy iku rema. Cewu okwagere ikodu jiwyge, kudure iku cewyge eiamedu boe, emedure itada, imedure etada jamedu. Ure irojaiwu Ioga jemagadu reorere, iere koia jamedu, du reorere ure ikowyjewu jemode igoia jamedu. Awure ure turawyje baru pijiwu amirewy rema. Cewu taomagere kowyjewu maná inodu karega, ere kowyje mare ewire, du inodu karega. Umode awy amirewy kowyjewu jemode jii je. Awu inodu jire Jesus ure boe eerduwado sinagoga tada, Cafarnaum bakurirewy keje. Nowu ure jorduwadowyge ia makarewyge, tumeardui ji tu keje, egore: Nowu inodu raka remawu nure. Ioguduba aidumode nowy inoduji? Jesus jorduware nowy ture jorduwadowyge ekorigodui nowy inodu koia duji, icare unoragodure ei: Nowu inodu jetu pegare tai. Kode, inoba umode taerdumode Imedu Onaregedu rutui turagojere kejewu turagoja kae dykeje? Aroe koiare ure boe eedo, boe karega boe ekodu rema. Imagore tai jiwu iwadaru emare aroe rema, boe eerewy rema. Mare ia tagi tameartorukare. Mare paga karega, kuri boe paruto Jesus jorduware kakoduwuba emeartoru bokware duji, cewy umode tumaguwuji jamedu. Makore kimo pugeje, akore: Du kodire inagore iaboe iaboe etumodukae itae Ioga aiduka dykeje. Kuri je nowy kodiwu piji makarewy ia ure jorduwadowyge ere tuiaedo ji, du emerukare apo pugeje. Du kodi icare Jesus unoragodure nuwu ikera pudogidure pobe taci iwureko towygei, akore ei: Tagi jamedu tagaidure tawo taiaedo ii jamedu? Icare Simão Pedro akore ji: Cegimejera, kode ioguduba ae cedumode? Boe ewi bokwarewyre awadaru rema. Cegi cemeartorure, ceerduware akie Pao Aroe Eimejera o Imedu Pemegarewyie akiduji. Jesus akore pugeje: Ikare tado ikera pudogidure pobe taci iwureko todu ire tadawyje tamedage epiji? Mare Aroe pegarewyre ia tagi kodi karega . Judas Iscariote jire akoino, cewy Simão Iscariote onaregedu, emare umode maku kodi. Ica, nowy ei ikera pudogidure pobe taci iwureko todu ianure ema kodi karega.

7. Jesus mare uwiemage.  Nowu inodu rekodaji, Jesus kodure jice woje, jice woje Galiléia kao, aidukare tumeruwo Judéia keje, judeudoge ere tuiagu bito du koia. Judeudoge eno peta puredugodynure du iere Tabernáculos (boe ewadaru ure oino: Aroia baidoge jiwu peta). Icare Jesus uwiemage eegore ji: Atudo awy piji Judéia kae, nowy are jorduwadowyge eerdywo aro boeji. Paga karega, cewy aidure boe eerduwawo puduiwu rokare ia turo jiboe podu tu je. Kode arore oino du kodi, akowadydo awy moto kejewyge eegai. Mare uwiemage emeartorukare ji jamedu. Icare Jesus akore ei: Boe aregodukare pudae ii roga. Mare tagairema boere turugadu tu tu tagai boe jameduji. Awu moto kodu kagirimodykare tai, mare iire kodu kagirire, imire ireadodure ro pegarewyji kodi. Toro, taru toro peta kae, mare imirema, ikodumodykare , boe aregodukare pudae ii roga kodi. Tagoi oino dykeje, rakojere Galiléia keje.
Jesus rutui Aroiabaidoge eiwu peta kaedu. Mare uwiemage erudui toro dykeje, ruture jamedu nowy peta kae, mare tui boe eerdydo pudui dytabo karega, mare podytabo. Judeudoge eemarure bogai nowy peta keje; enorare bogai, egore: Kaiba rakojere? Nowu boe makarewyge etada boe emagonure tu ji rugadu. Iage egore: Imedu pemegarewy reno. Du kejewyge egore: Boro, ukare ino, ure boe eekuri pagado. Mare du inodytabo, boe emago awadukare ji, tubagudu koia judeudogece. Nowu peta oia bukejere icare Jesus ruture Pao uwaito tui boe eerduwado dytabo. Judeudoge erore ta... je, egore: Awu imedu jorduwadodukare. Kode, kaiba awy jorduware bapera atugo jitu aregodure? Icare Jesus akore ei: Awu iorduware oino jiboe, inoe karega, mare ure irojaiwu oe. Iaboe etaidumode turowo nono Pao aidu reore ma, eerduwamode imagore jiboe aregoduie Pao piji duji, iarema ipijie aregodure duji. Makore taobijiwu jemarunure tuguriwo boe eegai du bogai, mare cewy jemarure tuwo ure rojaiwu kurido du bogaiwu, ure turugadu boe emeartoruwo ji, boe ekuri pagadodurewy ukare apo. Kode, Moisés koia karega ure boe eroiagudu maku tagai? Du inodytabo ia tagi ia tagi tagodukare ui boe eroiaguduji. Kodiba tagaidre tawo iwido? Nowu boe egore ji: Ia Aroe pegarewy mugure akabo! Ioguduba aidure tuwo awido? Jesus akore ei pugeje: Ia irore jiboere mito tu je. Ica, taiamedu boe jordu pegare inoduji. Moisés ure kruca maku tagai (mare Moisés oe karega, mare uomage kurirewyge enoe), tare kruca bu boe ewygeje jii sabadore jiwu meriji jamedu. Aró, kode, Moisésre boe eroiagudu kadody kawore kruca padumode ia imedykeje sabadore jiwu meriji ma, kode, kodiba tagorigodure ii ire ia imedu uredu jamedu boe pemegago sabadore jiwu meriji du koia? Tadugu kaba ure tudo boe eegaiboe rekodaji, mare tadugudo boe jetororewy rekodaji tu rugadu.
Judeudoge emeardaei Jesus jitu. Jerusalém kejewyge ia boe egore: Awu karega cewy eemarure bogai tuwo bito? Kode, emare akore tumago tabo boe etoiabiji oinono, mare boe emagokare ji. Kode, boe eimejerage kana ere boe pa Cristoie ure ema duji? Mare ceerduware kaiba awy imedu buture duji. Mare Cristo aregodumode dykeje, iaboe iaboe eerduwamodykare kaiba aregodure duji. Jesus, tui boe eerduwado Pao uwai tada dytabo, akore: Taerduware ii kaiba itaregodure duji. Ipiji karega itaregodure. Mare cewy ure irojaiwure, boe jokoduwu jamedu boere apo, mare taerduwakare ji. Imirema iorduware ji, itaregodure piji kodi, emare ure irojai jamedu kodi. Icare eemarure tuwo tugeragu ji, mare iaboe iaboe ekare tugera puredydo ji, boe aregodukare pudae ji roga kodi. Mare nowy inodu jamedu boe tada, makarewy boe emeartorure ji, enorare jice woje, jice woje pui: Kode, Cristo aregodumode dykeje, ro pemegarewy kurirewy kodumode awy ro kori? Fariseudogere boe pa boe egoi Jesus jiboe jituji, du kodi icare ere mare sacerdotedoge eimejerage ere torigaraidoge etudo bogai ewo tugeragu ji. Jesus akore: Iragojemode tagabo biega tu je kimo, dukeje itumode ure irojaiwu ae. Taemarumode iwogai, mare taerdumodykare ii, taroiwamodykare tadywo ikodumodewo kae Icare judeudoge enoragodure pui: Kaiba kodumode paerdukawo pudui? Iarema utu kana umode cewy rakojere gregodoge etadawu judeudoge etae, tuwo nowy moto tuginoiwu kejewyge eerduwado? Inobadu jiba akore oino pai: Taemarumode iwogai mare taerdumodykare ii, taroiwamodykare tadywo ikodumodewo kae oino? 
Ure boe eedowu pobojari. Nowu peta jiwu boigoduwu meriji, kodure tumedage ekoriwu meriji, Jesus mako rakare turagojei, akore: Ia tagi pobo boimode tai ma, mato itae, tagudywo. Cewu meartorure iiwu, ure nono cewy bapera atugo ako magadu reore: “Pobojari jerewyge emode tudawyje piji” (Za 14,8; ls 8,11). Makore awy inoduji, tui inodu jeonado Aroe Pemegarewy jitu tabo, du makudumode meartorumode puduiwyge etai, du jire akoino. Mare Aroe Pemegarewy makudukare roga, Jesus aregodukare tugurimodewo kae roga kodi. Nowu boe makarewyge, iage, tumeardui nowy bataru inodu jitu keje, egore: Boe jokodu remawu profeta reo. Iage egore: Awure Cristo remawure ema. Mare iage egore nowy egoinodu me keje tu oino: Kode, Galiléia kejewu bai piji kana Cristo aregodumode? Kode, bapera atugo akore oino: Davi rekodajiwyge epijire Cristo aregodumode, cewy babuturogu iei Belém cedypiji, Davi o moto piji. Oino karega? Kodire boe ewadaru pegare pui jice woje, jice woje, Jesus koia. Iaboe etaidure tuwo tugeragu ji, mare ekare tugera puredydo ji.
Judeudoge eimejerage emeartorukare. Torigaraidoge ere tugirimi sacerdotedoge eimejerage, fariseudoge etai tuibagi pugeje, duwyge enoragodure ei, egore: Kodiba takare arego? Torigaraidoge egore ei: Ia imedu boe makokare awy imedu mako reore. Icare fariseudoge egore ei: Kode, boe kana ure tawogado boeto jamedu? Iarema ia boe eimejerage, ia fariseudoge emeartorure ji? Mare awy boe onawyge, eerduwakare boe eroiagudu jitu, boe pegarewygenure emage. Mare ia emage, iei Nicodemo cedu, cewy jemarure bogai boecojiwu, akore ei: Ceroiagudu umode ia imedu barigu boe pegarewyto tumeardui, tuiordui ro boe jitu otodai? Egore ji: Iarema galileu kana ure aki jamedu? Aerduwa pemegado aerdywo ia profeta aregodumodukai Galiléia pijiduji. Du kejere ere tugirimi tu tu tuwai kae.

8. Aredu ro pegarewydo. Jesus kodure Oliveira tadawu torekodu kae. Barogwa kodody tabore ure tugirimi Pao uwaito; boe eiamedu boere tudo pui ae. Ure tumugudo tu je, dytabore icare ure eerduwado. Icare escribadoge, fariseudoge ere ia boe eerdure ro okeadui aredu reko mto ae. Ere rakojedo tu nowy boe makarewyge etoiadoda, egore Jesusji: Cegimejera, maigody boe ere tugeragu awy areduji ro keadu tonaji. Moisesre bapera atugodo ceiagu tori to awy rore oinowu areme eiduji. Inoba akagomode awy inoduji? Ere tunorado ji tuiaki turoiwawo tuwo tugeragu ji ia bataru keje du bogai, tagowo, onoie akore. Jesusrema, ure tuie jodo mototo, ure moto atugodo tugerako tabo. Enora kimo jitu koiare, ure taogado taci je, akore ei: Ia ro pegakarewy ia tagi umode tori to ca boetoji ji. Ure tuie jodo gu moto kae pugeje, ure moto atugodo tugerako tabo pugeje. Awu bataru keje, tui boe pa pudumiraboduie tuwogware boetodu jitu koia, ere tudawyje, ere tudo mito taci jii boigoduwu ae, tui paru bu codurewyge ewygeje dypiji. Du kodire Jesus mugure tuginoigodu, cewy aredu rakojere nono jamedu. Du kejere icare ure taogado taci je. Boekarema, tuiordui cewy aredu ui mito tu jedu jitu keje, unoragodure ji, akore: Aredu, kaiba cewy akoino aiwyge ekodure? Iaboe iaboe ekare awarigu boe pegarewyto? Akore: 
Ikimejera, boe bokwa. 



Kodi icare Jesus akore ji: U! Imi jamedu imodykare awarigu boe pegarewyto. Toro! Akaba akirimi aro pegarewyto pugeje.
Moto kejewu urugureboenure Jesusce. Jesus akore ei pugeje: Imire moto kejewu urugureboere imi. Cewu kodure itabowu, merumodykare boeco tada, mare jereboe urugumode ji. Nonore icare fariseudoge egore ji: Akire amagore aiboeji, nowy akagoi aidu ukare turugadu boe emeartoruwo ji. Jesus akore ei: Imire inagomode ii rugadu ma, imagore jiboere turugadu boe emeartoraeji. Paga karega, iorduware kaiba itaregodure duji, kaiba ikodumode duji jamedu. Mare tagi taerduwakare kaiba pijiba itaregodure, kaiba ikodumode duji jamedu. Tare tagogado ure taegaiboeji. Imi ikare ikogado iaboei iaboei. Imode ikogado boei ma, ire ikogado jiboe jetorogodumode jamedu, paga karega, ikare ikinoi tu je du kodi, Ioga mugure itabo jamedu kodi. Ica, taroiagudu akore: “Boei pobe tu jedu eioi puwygejedu ure turugadu boe emeartoruwo ji” (Deut 19, 15). Imi imagore ii itaobiji rugadu, mare ure irojaiwu Ioga jore iwygeje jamedu. Icare enoragodure ji: Kaiba Ao rakojere? Jesus akore: Taerduwakare ii, taerduwakare Iogaji jamedu. Taerduwamode ii ma, taerduwamode Iogaji jamedu. Makore awy tuwadaruji tui boe eerduwado Pao uwai tada dykeje, puredu tu boere to mearogu tugu towu iraji. Mare iaboe iaboe ekare tugeragu ji, boe aregodukare pudae roga kodi. Jesus akore ei kimo: Itumode dykeje, taemarumode iwogai, mare tawimode taro pegarewy tada, paga karega, taroiwamodykare tagodywo ikodumodewo kae. Icare judeudoge egore: Ukana umode tuwido? Akore: Taroiwamodykare tagodywo ikodumodewo kae. Kodiba akoino? Icare akore ei: Woje comoroiwyge tagireo; cebojewu imireo. Awu moto kejewygenure tagi, mare imi karega. Inagore tai tawimodyie taro pegarewy tadaduji, mare paga karega, tameartorumodykare imie rugadu ma, tawimode taro pegarewy tada. Du kodi icare enoragodure ji: Ioguduba akibao? Jesus akore ei: 
Cewu inagore tai boe paru toboenure imi. Imagowo taiboe, iwo ikogado taiboe makaguragare. Mare ure irojaiwu boe rikirewynure ema; imeardure ji pijiboe imagore ji moto kejewygei. Mare ekare boe pa makoi Tuo jiboeji. Du kodi icare Jesus akore ei: Tamode Imedu Onaregedu aogado dykeje, taerduwamode ioguduba imiba; taerduwamode irore jiboe ukae itaobiji, mare imagoi nono Iogare iorduwado jiboe reore duji. Cewu ure irojaiwu ure itabo; ukare ido ikinoi tu je, paga karega, irore nono aidu magai du reore jii je du kodi. Nowu akoi oinono dykeje, makarewyge emeartorure ji.
Jesus mare Abraão. Jesus akore nowy meartorure puduiwu judeudogei: Taedumode iwadaru keje ma, ire jorduwadowu boe jokoduwyge rumodedo tagi. Taerduwamode boe rikirewyji, boe rikirewy umode taginorudo. Egore ji: Abraão orenure cegi, boe etugarege karega ure cegi jii je, kodiba icare akagore: Taginorudodumode ino cei? Jesus akore ei: Boe jokodu jire inagomode oino tai: Ure tumagu turo pegarewy kaiwu ime eiamedu boe, ere turo pegarewy utugaregenure emage. Aró, kode, boe etugare mugumodykare boe etuo uwai keje, mare tu onaregedu mugumode uwai keje jii je. Du kodi icare Onaregedu umode taginorudo ma, boe etugarege emodykare tagi rugadu. Iorduwa pemeganure Abraão oreie tagiduji, mare tagaidure tawo iwido, mare iwadaru remodykare tadoda du koia. Imire imagore iordure Ioga apo boeji. Tagirema, tarore nono tameardure tao okwabiji boeji. Egore ji: Ceore Abraão rema. Jesus akore ei: Abraão ore rumode tagi dykeje, taromode nono Abraão rore jiboeji. Imire imagore tai boe jokodure ema boeji imeardui Pao piji duji, macare tagaidure tawo iwido. Abraão rokare ino. Tarore tao roiaji. Egore ji: Boe ekera keadu koia kerega ure cedowyje: ceore ia ceoce, dure Pao Aroe Eimejera rema. Jesus akore: Taomode Aroe Eimejera ma, tameardu kurimode ii, paga karega, Aroe Eimejera pijire itawyjedure, pijire itaregodure. Ipiji karega itaregodure, mare koiare ure irojai. Kodiba takare iwadaru pawyje? Taroiwakare tameardywo iwadaru jitu kodi. Taore Aroe pegarewy rema, tagaidure tarowo tao aidure jiboe reore. Boe paru tore boe ewidody epa rema; rakojekare boe rikirewy tabo, boe rikirewy bokware apo kodi. Tagoi tuwadararodae jitu keje, pudui rugadure akoino, paga karega, batararodu barikare kodi, emare boe ewadararodae uo rema. Mare imi imagore boe rikirewy jitu koia, tameartorukare iwadaruji. Kakoduwu tagiba tamode ikiegi iro pegarewy tabo? Pao ore emawyge emeardure bataruji, tagirema tameardukare ji orekare tagi kodi. Nonore icare judeudoge egore ji: Kode cemagokare boe jokoduji akie samaritanore aki, atadaie Aroe pegarewy meture? Jesus akore ei: Aroe pegarewy metukare itada, mare ire Ioga kurido. Tagirema, tare iwarigudydo. Iemarukare ikuriwo du bogai; mare iare ikurido, du umode tugogado boei. Boe jokodu jire inagomode oino tai: Iaboe umode iwadaru jetu otorogado ma, bimodykare jii je. Judeudoge egore ji: Icare ceerdure Aroe pegarewy metui atoda duji. Abraão bire, profetadoge ewire jamedu. Icare akagore umodyie awadaru jetu otorogadowu bimodukae jii je? Kode, akina akodure paedoga Abraão kori? Ema bire, profetadoge ewire jamedu kaboba ameardaere uwo aki? Jesus akore ei: Imode boe kurirewydo imi itaobiji ma, boe kurirewy imidu boe karega. Iogare ure ikurido. Cewu tagagore tago Aroe Eimejeraie emawu. Mare taerduwakare ji. Imagomode iorduwakae ji ma, iwadararodumode nono tawadararodu reore. Mare iorduware ji, irore nono bataru reore jamedu. Taedoga Abraão jekarere tumeardui tuiordumode ino meri jituji. Jordure ji, icare jekare kuricigore. Icare judeudoge egore ji: Ako joru ukare 50 ce roga, mare icare aerdure Abraãoji? Jesus akore ei: Boe jokodu jire inagomode oino tai: Abraão butumodedu otodai, ire marigudu. Nowu akoinodykejere icare, ere tugeragu toriji tuwo tori to ji. Mare Jesus ure tuwogwado pi tuku je, ure tudawyje nowy Pao uwai piji.

9. Jesus ure ia buture tuioku bokwa tabowu pemegago. Icare Jesus, tugodui ia tugody kae dykeje, jordure ia buture tuioku bokwa tabowu imeduji. Icare nowy ure jorduwadowyge enoragodure ji: Cegimejera, ioguduba ro pegare du koiaba awy imedu buture tuioku bokwa tabo? Ema kana, iarema uomage kana? Jesus akore ei: Awu ro pegarewy koia karega, uomage eigoia karega jamedu, mare Pao uwo turo pemegarewy kurirewy awadydo ji du bogai. Meri jetu kimo tabore, ure turugadu iwo ure irojaiwu ro pemegarewy kurirewyge eiado. Boeco aregodumode dykeje boe emaragodumodykare pugeje. Du kodire, iragojei moto keje du tonaji, urugure moto jiboenure imi. Tagoinodytabore, ure todoguru to co mototo, ure moto gurugurudo todoguru tabo, dykejere icare ure nowy moto guruguru rogu reko nowy joku bokwarewy jokuji. Du kejere akore ji: Toro, akabi boe etaimoda iei Zilo cedykeje (boe ewadaru tabo iere Roiaidodureboe oino). Icare nowy joku bokwarewy uture toro rugadu, icare ure tugirimi taiwo tabo. Kodi icare cewy puredure jiwyge, jordure okwamagudui tu tu jedu jiwyge, enorare pui, egore: Cewu okwamagudu kigodure tu tu tumugu tabowu karegao? Iage egore: U! Ema. Iagerema egore: Ema karega, mare reorewy. Emarema akore: Imi rugadu. Kodi icare enoragodure ji: Inoba taboba aekure tuiado? Akore ei: Cewu iere Jesus cewy imedu ure moto gurugurudo, ure reko iokuji, akore ii: Toro aia iei Zilo cedu kae, awo kabi. Iture rugadu, ire ikabi, ica, oino itaiwore. Icare enoragodure ji: Kaiba nowy imedu rakojere? Akore: Iorduwa bokwa. Du kodi icare ere cewy joku bokwarewy reko fariseudoge etae.
Fariseudoge enorai joku bokwarewy jidu. Aró kode, sabadore jiwu meriji Jesus ure moto guruguru towyje, ur nowy imedu jokudo tuiado. Du kodi icare fariseudoge enorare ji pugeje inoba rakuduie aiwore. Akore ei: Ure moto guruguru maedo ioku joki, dykeje icare ire ikabi, ica, oino itaiwore. Ia fariseudoge egore: Pao koia karega ure nowy imedu rojai, mare paga karega, maragodure sabadore jiwu meriji. Iage egore: Inobadu kodiba ro pegarewy imedu umode cewy turo kurirewy kuo? Enora korire pui jice woje, jice woje. Enoragodure kimo nowy joku bokwarewyji, egore: Inoba ameardaere nowy ure aekudo tuiadowuji? Akore ei: Ia profetanure ema. Mare judeudoge emeartorukare nowy imedu joku bokwaie duji, du kaegae icare jokuie duji, icare emago jokodure uomage ewogai. Enoragodure ei: Tagonaregedu nao? Tagagomode boe jokoduie buture tuioku bokwa tabo? Macare inobadytaboba aiwore oino? Uomage egore: Ceerduware awuie cedonaregedu rema duji, butuie tuioku bokwa tabo duji. Mare ceerduwakare inobadytabore aiwore oino. Tanorado ji nowy inoduji. O joru butu makare du je. Ema rugadure umode kogado tawiegai. Uomage egore oino tubagudu koia judeudogece, mare paga karega, cewy meartorure Cristoie Jesus cedu jiwyge eiamedu boe eire judeudoge egore tumodyie etawyje sinagoga piji tugorigodui ei dytabo. Du kodire uomage egore. O joru butu makare, tanorado ji nowy inoduji, oino. Icare emagore nowy joku bokwarewy bogai kimo pugeje, egore ji: Pao kurido. Ceerduware ro pegarewyie nowy imeduce duji. Akore ei: Iorduwakare ro pegarewy rakuduie, iorduware tu jiboe reo: Ioku bokware, du karega icare iokure oino. Icare enoragody pemegare ji pugeje; - Inoba ure turodo ai? Inoba rore tuwo aeku jado? Akore: Ire tawie marigudu, mare takare tawiapagado iwadaruji, kodiba tagaidure tameardywo pugeje? Iarema tagaidukana ure nowy ure jorduwadowyge ia etumedagewo tagi? Nonore icare ere tuwadaru pegarewy rorido joki, egore ji: Akire ia ure jorduwadowure aki, cegire Moisesre jorduwadowygere cegi. Ceerduware Pao makoi Moisés jituji, mare awy ceerduwakare kaibawuba ure ema. Icare cewy imedu akore: Ie rore ta... taerduwakai kaibawuba ure ema duji. Mare du inodytabo ure iokudo tuiado. Jamedu ceerduware Pao biapagakai ro pegarewyge eiduji, mare biapagae okwamagudure puduiwygei, rore nono taidu reorewyge eiduji. Iaboe iaboe emeardukare tu iaboei ia boture tuioku bokwa tabowu joku jado duji. Pao omodykare awy imeduce ma, romodykare ia turo. Egore ji: Awudure aro pegarewy rorii aiogi dytabo, macare are ceerduwado? Du kejere ere barigu tubiji. Jesus jorduware ei barigu duji, icare tuiordui jitu keje, unoragodure ji: Ameartorure Imedu Onaregeduji? Akore: Ioguduba ure ema, ikimejera, imeartoruwo ji? Jesus akore ji: Aerdure ji, emare makore oino ai. Akore: Imeartorure, Ikimejera. Icare ure tubujodo ji, ure boe kurirewydo ema. Du kodi icre Jesus akore: Itaregodure awy moto kae iwo boe ewu tuwygeje: iwo jordukarewyge eerdydo, jordurewyge ewo tuioku bokwado. Ia fariseudoge eedure apodu emeardure akoinoduji, egore ji: Cegi jamedu kana ceeku bokware? Jesus akore ei: Taeku bokwamode ma, taro pegamodykare , macare tameardaere taerduie duji, du kodi icare taro pegarewy uture todobiji.

10. Jeture ovelhadoge eiwu pemegarewy. - Boe jokodu jire inagomode oino tai: cewy ukare turemo ovelhadoge ewaiporoji eeda towu, mare ure turemo to boekare turemowo jitu keje, iwogu kigodurewynure ema, boe ewidody epanure ema. Mare cewy ure turemo baiporo jiwu, jeture ovelhadoge eiwunure ema. Duwure baiporo epare baiporo jado ai, ovelhadoge emeardumode makoji, makomode etae eie tabo, umode ecedo enogwagemodewo kae. Tui ovelhadoge eiamedu boedo tuiebu dykeje, kodumode etododai, nowy ovelhadoge ekodumode rekodaji, eerduware makoji kodi. Mare etumodykare ia tuiorduwakare jiboe rekodaji, mare eregody rumode piji, eerduwakare tuiorduwakare jiwyge emagoji kodi. Jesus makore ei awy bakaruji mare ekare boe pa kaba jiba aidure tumagowo nowy tagoino dytabo. Icare Jesus makore ei pugeje, akore: Boe jokodu jire inagomode oino tai: Imire ovelhadoge ewaiporore imi. Cewu kodure itododai boetojiwyge eiamedu boere iwogu kigodurewygere emage, boe ewidody epagere emage. Imire baiporore imi, iaboe umode turemo ii ma, umode cinorudo: umode turemo, umode tuiebu, jordumode togwagemodewoji. Iwogu kigodurewyge etaregodumode ma, cioguwo du bogai, tuwo boe ewidody bogai, tuwo boe pegadody bogai tu je. Mare itaregodure ovelhadoge eewo du bogai, jereboe kuriwo ebo du bogai. Imire jeture ovalhadoge eiwu pemegarewyre imi. Jeture ovelhadoge eiwu pemegarewy ure tumagu ewygeje. Mare maragodure mori bogaiwu, jeture ovelhadogei karega ure emawu, jordumode rie aregoduji ma, umode ovelhadoge epijido, rekodumode, icare nowy rie rugodumode nowy ovelhadogei, umode edo taodo. Paga karega, maragodure tu mori bogai, du kodi icare biapagakare ovelhadogei. Imire jeture ovalhadogeiwu pemegarewynure imi. Iorduware inagu ovelhadogei, inagu ovelhadoge eerduware ii jamedu. Nono Ioga jorduwa magai ii du reorere, iorduware Iogaji jamedu. Imode imagu inagu ovelhadoge ewygeje. Ia inagu ovalhadoge ere kimo jamedu, duwygere eedukare awy ovelhadoge eeda tada. Ieturumode ei jamedu, emeardumode imagoji, dykejere icere emode mitogodo tu je, jeture eiwu umode mitotu jamedu. Ioga meardu kurire ii, paga karega, imode imagu, mare iewodywo pugeje, kodi. Iaboe iaboe umodykare itawyje, mare imode imagu itaobiji. Iroiware iwo imagu, iroiware iwo ikeragu ii pugeje. Awu iroiagudu rema, dure Iogare maku inai. Nowu inodu bataru koia judeudoge ewadaru okorirewy padure boe kajeje pugeje. Ia emage makarewyge egore: Aroe pegarewy metunure tada, makonure taora bai bai tabo. Kodiba tawiapagare bataruji? Iage egore: Awu bataru ukare nono Aroe pegarewy meture tadawyge ewadarure. Kode Aroe pegarewy umodukana ia joku bokwarewy joku jado? 
Pao Aroe Eimejera Onaregedu Jesus rema. Jerusalém kejewyge enure petado ture makuboeji, biaku buture du kodiwu keje. Jesus boadunure Pao uwai kejewu Salomão o bororo oiagi. Icare judeudoge ere taiado apo, enoragodure ji: Jii inobadykejeba amode cebagado? Cristonure aki rugadu dykeje, cewiedu awadydo taci je. Jesus akore ei: Imagore tai, mare tameartorukare. Ioga ie tabowu iro jamedu boe makore itagaruji. Mare tameartorukare, paga karega, inagu ovelhadoge ia emage karega ure tagi kodi. Inagu ovelhadoge emeardure imagoji, iorduware ei, ekodure itabo. Imode jere jii jeboe maku etai, etagedumodykare tu rugadu, iaboe iaboe eiwogumodykare ei ikera piji. Ioga, koiare ure emagu inaiwu, ro rakare boe eiamedu boe ekori, iaboe iaboe emodykare etaru Ioga iera piji. Imi, Ioga, cere mito tu je. Icare judeudoge ere tugeragu toriji tuwo tori to ji pugeje. Icare Jesus akore ei: Ire taerdydo Ioga ie tabowu iro pemegarewy makarewyji. Kode kakoduwu ia koiaba tare taiagu tori to ii? Judeudoge egore ji: Ia aro pemegarewy koia karega cere ceiagu tori to ai, mare awadaru pegarewy koia. Paga karega, imedui aki dytabo are Aroe Eimejerado aki. Jesus akore ei pugeje: Taroiagudu padure kejewu bapera keje atugododukare oino: “Tagire Aroe Eimejeragere tagi” (Sl 81,6), du karega? Kode, nowy taroiagudu padui bapera kejedykeje cewy Paore tuwadaru maku aiwyge eiere Aroe Eimejerage ma, (mare bapera atugo pemegarewy barigudydodymodykare pudui), Kodiba icare tagagore mako pegareboe iure ema cewy Paore boe pemegarewydo emawu, ure utudo moto kaewuji, mare inagore Aroe Eimejera Onaregedunure imi oino du koia? Iromodykare Ioga iroiaguduji ma, tameartorukaba ii. Mare iromode ino ma, tagaidukare tameartoruwo ii ma, tameartorudo iroino jiboeji, dykejewo taerduware, tameartorure Ioga metui itada duji, imudui Ioga tada duji jamedu. Icare ere tuiagu tugeragu ji pugeje, mare ure cinorudo ekera piji. Icare ure turawyje Jordão po okwa bakowu kae pugeje, cewy Joãore boe etao pegodody paru tugu kudawo kae, torore icare rakojere. Makarewyge eture ae, egore: Joãokare ia turo kurirewy kuo rugadu. Mare João makore awy jiboe jamedu boe boe jokodu rugadu. Makarewyge emeartorure ji.

11. Lázaro jewoduidu. Lázaro kogodure Betânia keje, Maria mare tuduie Marta rakojerewo keje. Maria, koiare ure roreboe tugu Pagimejerato, ure bure kidydo taga tabo. Lázaro, kogoduredu, uwuri rema. Uwiemage areme ere boe egoiagu oino Jesusji: Cegimejera, cewy ameardu kurire jiwu kogodure. Jesus akore awy ewadaru jipagi: Nowu kogodae umodykare bito, mare ure turugadu Pao kuriwo du bogai. Du koiare Pao Onaregedu kuridodumode jamedu. Jesus meardu kuricigore Martaji, uwie Mariaji, Lazaroji jamedu. Mare tumeardui nowy kogoduiedu jitu inodytabo, ure turodo toi meri pobe nono kimo. Du kejere icare makore nowy ture jorduwadowygei, akore: Pawo pagirimi Judéia kae. Egore: Cegimejera, maigodure judeudogere tuiagu tori to ai, macare amode akirimi toro? Jesus akore: Meri jiwu horadoge ekare ikera pudogidure pobe taci ikera awubowuto? Merure meri jiwu romodykare cara cara tuwudywo, paga karega, jordure meri uruguji kodi. Mare merure boeco jiwu romode cara cara je, urugure jiboe bokware kodi. Nowu tuwadaru rekodaji, ure oto tawyje pugeje, akore: Pameduia Lázaro unudure, mare imode jetadydo. Icare nowy ure jorduwadowyge egore ji:-Cegimejera, unuduradure dykeje, pemegagodumode. Mare Jesus makonure bireduji, emagerema emeardaere boe enuduji rugadu rakuduie akoino. Kodi icare Jesusre inodu awadydo taci rugadu, akore: Lázaro bire. Iegarere taigoia, mare paga karega, paedukare toro kodi, duma tameartoruwo. Mare padywo bogai. Awu inodykeje, Tomé, iei Dídimo cedu, akore tumedage ei: Pagodywo jamedu, pawiwo apo. Mare Jesus aregody keje, merire pobe puibiji Lázaro metui moto tadadykeje. Betânia padure puredu tu Jerusalemji. Du kodire makarewy judeudoge eture Marta ae, Maria ae, tuwo boe motudydo ei etuwuri bokwareduji. Kuri tumeardui Jesus aregodumode duji dykeje, Marta riture togi, Maria rugadure mugure tuwai tada. Icare Marta akore Jesusji: Ikimejera, aragojemode woe ma, iwuri bokwamodykare kodi karega. Mare iorduware akogwamagudumode Paoji bogaiboe jamedu boe, Pao umode jamedu boe maku akai. Icare Jesus akore ji: Awuri jewodumode. Marta akore: Iorduware jewodumodyie boe eewodumode boigoduwu meri jituji. Jesus akore ji: Imire jewodureboe, jereboere imi. Cewu meartorure iiwu, bimode, mare du inodytabo jemode. Cewu jere itadawyge, cewy meartorure iiwyge eiamedu boe ewimodykare jii je. Ameartorure nowy inoduji? Akore: U! Imeartorure akie Cristore aki duji. Pao Onaregeduie aki duji, cewy aregodumode moto kaewuie ure aki duji. Awu tuwadaru akedykeje, rekodure tuwie bogai, makore ji tumago podytabo: Pagimejera rakojere nono, makore awogai. Tumeardui kuri je dykeje, ure turagojedo, riture togi. 30(Mare paga karega, Jesus aregodukare roga nowy babuturoguto, mare rakoje kimore cewy Marta jordure puduiwo keje). Jeture Maria uwai kejewu judeudoge, eridure aedu tuwo boe motudydo jitu bogai, tuiordui ui turagojedo taci ake tabo, ui tuiebu dykeje, ekodure rekodaji, tumeardae tabo utuie ure tuwuri meturewo kae ma, toragudywo nono du bogai rakuduie roinoduji. Maria rema, turegodui Jesus rakojerewo kae dykeje, tuiordui jitu keje, ure tubujodo jice bure paru, akore ji: Ikimejera, aragojemode woe ma, iwuri bokwamodykare , kodi karega. Icare Jesus tuiordui oragudui oino dykeje, nowy kodure apowu judeudoge etoragudui jamedu dykeje, kiarigody kuricigore tudaroe tada, tugiarigody kuricigo koia. Icare akore: Kaiba tare bu? Egore:- Cegimejera, mato, aerdywo. Icare Jesus oragudure. Du kodire icare judeudoge egore: Tagaiwodo inoba meardu kuricigore jituji. Mare ia emage egore: Kode, ure joku bokwarewy jokudo tuiado, kode, kodiba roiwamodykare tuwo awy bi kado? Tugiarigody kuricigo tabo pugeje, Jesus uture nowy meturewo kae. Ia tori padui je kejedu tadare meture. Icare Jesus akore boei: Tori roto oino. Icare Marta, nowy birewy uwie, akore ji: Ikimejera, jerimaga pega remawu nure, merire pobe puibiji metui woe dykeje. Mare Jesus akore ji: 
Kode imagokare ai: Ameartorumode dykeje, aerdumode Pao Aroe Eimejera o boe kurirewyji? Du kejere icare ere nowy tori roto oino. Icare Jesus, tui tuioku awogado baruto dykeje, akore: Ioga, iegare kuricigore ai, ameardure iwadaruji kodi. Iorduware boe jamedu jie ameardure iwadaru jituji, mare imagore awy boe etoiai woe du koia, duma emeartoruwo aigoiaie are irojaiduji. Nowu tuwadaru rekodaji, ure tumago rakado, akore: Lázaro, aebu mato. Boekarema, nowy birewy ure tuiebu aroia opoi tuwure, tugera tabo kimo dytabo. Du kodi icare Jesus akore: Nowu aroia kiwyje piji, merudo.
Judeudoge etaidure tuwo Jesus bito. Cewu uture Maria aewu judeudoge, duwygere eerdure Jesus roji, ia emage emeartorure ji. Mare iage eture fariseudoge etae, ereadodure ewiegai Jesus ro boeji. Icare sacerdotedoge eimejerage mare fariseudoge ere boe eimejerage eiagu tudo pui, egore: Inoba paromode? Awu imedu unure turo kurirewy todydo gu gu je. Pamode roto oino rugadu ma, boe eiamedu boe emeartorumode ji, dykeje icare Roma bakurirewy kejewyge etaregodumode ma, emode pago bakurirewy, pago moto jamedu boe pegado. Mare ia etumeduia iei Caifas cedu, sacerdotedoge eiemejera kurirewyi ema dytabo nowy joru jitu, akore: Takare boe pa iaboeji iaboeji. Taerduwakare ema remawuie tagai, ia imedu bitodywo mito, boe eiamedu boe etai, duma boe eiamedu bitodu kawo? Mare taobiji karega akoino, mare sacerdotedoge eimejera kurirewy ema nowy joruji, du koiare ure Jesus bitodumodyie boe eiamedu boe etaidu awadydo. Mare nowy moto kejewyge eiamedu ai mito tu je karega, mare ure taodo jice woje jice wojewu Pao ore eiamedu boe etodywo pui du bogaire akoino. Du kodi icare, nowy du kodiwu piji, eemarure tuwo bito. Nowu inodu koiare Jesus meru awadukare judeudoge ekao pugeje. Ure tudawyje taci ia boe eeda iei Efrém cedu, padu puredui tu boe eedukare kejewu moto jitu kae. Nonore icare rakoje raire nowy ture jorduwadowyge ebo. Judeudoge eno Páscoa puredugody nure. Makarewy boe erudure Jerusalém kae, Páscoa otodai, tuwo tubemegado. Eemarunure Jesus bogai. Tuiedui Pao uwai tada dytabore egore pui: Inoba tameardaere, kodiba aregodukare peta kae? Mare sacerdotedoge eiemejerage, fariseudoge ere jordumode jiwyge eiamedu boe ereadoduiagu rakojerewoji, tuwo tugeragu ji.

12. Betânia kejewu boe enogwage. Meri ikera awubodure mito taci ikera awubowuto Páscoa otodai dykejere, Jesus uture Betânia kae, cewy ture jewodydowu iei Lázaro cedu kae. Nono ere ia boe enogwage towyje tui Jesus kurido du bogai. Marta unure boe eke maku boe etai, Lázaro okwagere nono nowy ira keje jamedu. Icare Mariare tugeragu ia roreboe kaguru jaji, ia okureboe ro rakaguragarewy metui tadadu, ure maedo Jesus bure joki, du ure kidydo taga tabo. Nowu bai okorobadure nowy roreboe ro tabo. Macare Judas Iscariote, nowy ure jorduwadowyge ia mito tu jedu, cewy umode makuwu, akore: Kodiba tagare akirodo nowy roreboe tabo diieromode 300 ce duji, tuwo maku marenarue etai? Akore oino, mare tuwiapagai marenarue eidu koia karega, mare tugiwogu kigody koia. Apore diiero ja mugure, iwogu kigodure nowy boere tugu nonowu boeji, du koiare akoino. Icare Jesus akore: Tagagokaba oino ji. Ure awy roreboe jetu otorogado imedumode moto tadadu paru kae. Marenarue emode tagabo jii je, mare imi, imodykare jii tagabo. Ia judeudoge makarewyge eerduware Jesus rakojei torodu, etaregodure, mare tuiordywo Jesusji tu je du bogai karega, mare tuiordywo nowy Lazaroji, du bogaire eroino jamedu. Mare sacerdotedoge eimejerage ere tumeardae bu tugajeje tuwo Lázaro bito jamedu. Paga karega, makarewy judeudoge ere turodo oino epiji, tumeartorui Jesus jitu koia.
Jesus ui turemo Jerusalém todu. Nowu meri rekodajiwu meriji ia boe makarewyge etaregodure Jerusalém kae peta kaedu, emeardure Jesuie ure tuburedo duji. Icare eridure togi kodoro tabo, toiogwari kuricigo tabo, egore: Akaru pemegarewy aregodui Pagimejera ie tabodu, Israeldoge eimejera aregodu. Jesus tuiordui ia jumento rogu jitu keje, ure tumugudo keje, uwo nono bakaru padui bapera kejedu reore: "Apagudu kaba Sion bakurirewy kejewu aredu. Ica, akimejera aregody tumugui ia jumenta naregedykeje dytabo” (Zac 9,9). Nowu ure jorduwadowyge ekare boe pawyje nowy inoduji boe paruji, mare Jesus kuridody kejere icare ewiabuture oinoie bapera atugore, oinoie boe erore jituji. Cewu boe makarewyge eedui apo cewy makoi Lázaro bogai meturewoto, ure jewodydo eegaiwyge ere iogwarido ji tuiegare tabo. Du kodire boe eridure togi, mare paga karega, emeardure Jesus ui cewy turo kurirewy kuo du kodi. Mare fariseudoge egore oino pui: Tagaiwodo, paroiwa bokwa radure. Boe eiamedu boe eregodynure rekodaji. Ia gregodoge emugure nowy ruture tumagowo baruto peta kejewyge etada. Duwyge ere tuburedo Filipeji (cewu Galiléia tadawu Betsaida kejewu), enogwamagudure ji, egore: Cegimejera, cedagemonure ceerdywo Jesusji. Icare Filipe kodure André ae, ure bie. Icare Filipe mare André, ere Pagimejera bie. Jesus akore ei: Icare boe aregodure pudae Imedu Onaregedu kuridodumodedu kae. Boe jokodu jire inagomode oino tai: ia trigo a butui moto todu, mare bimodykare dykeje, umode mitotu nono rugadu, mare bimode dykeje, a makaguragamode. Cewu meardu kurire puduiwu, umode tuwarigu boeto, mare cewy kodu kagirire puduiwu, ikarurunure pudui jere jii jeboe kae. Iaboe eromode nono itaidu reore dykeje, ekodumode iregodaji. Cewu iragojemodewo keje, itugare rakojemode nono jamedu. Iaboe itugaremode ma, Ioga umode kuridodydo. Oino, itaroe kiarigody nure. Inoba inagomode? Ioga, ikinorudo awy du kodiboe piji. Mare awy inodu koia rugadure itaregodure tu oino. Ioga, akie kurido. Nowu inodykeje kuri je, ia boe emago aregodure baru piji, akore: Ire kurido marigudu, imode kurido pugeje. Aró, kode, nowy boe makarewyge eedure nonodu, tumeardui nowy inodu jitu keje, egore boiarurugoduie. Iage egore: Ia tupare akoino ji. Icare Jesus akore: Awu makore oinoboe igoia karega akoino, mare taigoia. Ure tugogado awy moto jiboe aregodure; icare awy moto ukimejera barigudumode. Mare icai itaogado moto piji dykeje, imode imugudo ime eiamedu boe keje itae. Akore oino, mare tuwo boe eerduwado inoba tuwimode du jire akoino. Icare egore: Cemeardure Pao o bakaru akoi Cristo jemode jii je duji. Kodiba icare akore: Ure turugadu Imedu Onaregedywo taogado? Kakoduwuba nowy Imedu Onaregedu rema? Jesus akore: Urugureboe mugumode tagabo kimo biega tu je. Tamerudo urugu kimodu otoi, boeco ukawo taroiwa bokwado. Cewu merure boeco kaowu jordukare kaiba tugodumode. Urugureboei tagabo kimodu otoi, tameartorudo ji, duma urugureboe orewo tagi. Awu tuwadaru rekodaji, Jesus ure tudawyje nowy piji, ure tuwiado epiji.
Judeudoge emeartorukare. Ure turo kurirewy kuo du makado, mare du inodytabo emeartorukare ji. Oinore nowy inodu jia profeta Isaias akore: Cegimejera, ioguduba meartorure cereadodure jiboeji? Ioguduba biegaiba Pagimejera ro rakarewy kogadodure? Mare eroiwakare tumeartoruwo, paga karega, ia du kodi, profeta Isaias akore pugeje: "Ure eeku mi, ure ewabo rakado, duma eerdukawo tuioku tabo, eerduwa kawo tuwabo tada, ekawo tubemegado, ikawo epemegado” (Is 6,s). Oinore Isaias akore tuiordui o boe pemegarewy kurirewy jitu keje. Mare ia judeudoge eiemejerage makarewyge emeartorure ji, mare fariseudoge eigoia ekare towadydo, duma tuwarigudu kawo sinagoga piji. Paga karega, etaidure boewo tugurido duji, mare tuguridody aregodui baru piji duji karega. Du kodi icare Jesus ure tumago rakado, akore: Cewu meartorure iiwu, ii karega meartorure, mare ure irojaiwu jire meartorure. Jordure iiwu, ure irojaiwu jire jordure. Itaregodure nono urugureboe aregodui moto kaedu reore, nowy inodytabo, cewy meartorure iiwu rakojemodykare boecorewy tada. Iaboe emeardumode iwadaruji, mare eromodykare nono iwadaru reore ma, imodykare ikogado ji, paga karega, itaregodure moto kae, mare iwo ikogado boei du bogai karega, mare iwo boe einorudody bogaire itaregodure. Cewu ure iwarigudydowu, ukare tugeragu iwadaru jiwu, iaboe emode tugogado ji: Ire awadydowu iwadaru umode tugogado ji boigoduwu meriji. Paga karega, itaobiji karega inagoino, mare ure irojaiwu Ioga, ure inagomodedydo, ure imode boe eerduwadodydo jamedu. Iorduware: ure boe eroiagudu boe ewi bokwarewy rema. Kode, Iogare inagoiagu jiboe, jire inagoino.

13. Jesus ure ture jorduwadowyge ewure kabi. Páscoa jiwu petamodedu otodai, Jesus tuiorduai icai boe aregodui pudae, icai tudumode Tuo ae awy moto piji duji, meardu kurire awy moto kejewu tuwobei, meardu kurire jii ei rugadu. Enogwagei ira keje du tonaji, Aroe pegarewyma urade Judas, cewy Simão Iscariote onaregedu, meardae pegarewy barigu uwaboto, uwo Jesus maku onare jiwyge etai. Icare Jesus, tuiorduwai Tuoie boe jamedu boe bu tugera keje, Pao pijie taregodure, du tumodyie tugirimi Pao ae pugeje, Ure turagojedo taci ira piji, ure tugudae aroia boarewy tawyje, icare tui tugeragu ia aroia koboji, ure kogudo tu tubeagajeje. Icare ure pobo tugu ia ruwoboto, icare ure nowy ture jorduwadowyge ewure kabi, ure ewure kidydo nowy ture kogudo tubeagajejewu aroia tabo. Aregodure tu Simão Pedro ae, mare Pedro akore ji: Ikimejera, arumode iwure kabi? Jesus akore ji: Awu irore oino jiboe amodykare pawyje roga, mare dukeje kuri je, amode pawyje. Pedro akore ji: Amodykare iwure kabi rugadu. Icare Jesus akore ji: Imodykare akabi ma, aragojemodykare itabo Kodi icare Simão Pedro akore: Ikimejera, kode, iwure tu rugadu karega, ikera jamedu, itaora jamedu, amode kabi. Jesus akore ji: Cewu ure taimo mariguduu biapagamodykare tuwo tugabi du bogai pugeje; ema jamedu boe kabidure kodi. Aró, kode, tagi tagabidure, mare taiamedu karega. Jorduware ioguduba umode tumagu tujebage etai duji, du kodire akoino: Taiamedu karega kabidure. Tui ewure kabidu akedykeje, ure tugeragu tugudaeji, ure tugu tu pudui pugeje, icare ure tumugudo tu ira keje. Du kejere icare makore ture jorduwadowygei, akore: Taerdure iroino jiboeji? Tagagore ure taerduwadowuie ure imi, tagagore tagimejeraie ure imi. Tagagoi oinodu pemegare, cewy imi rugadu kodi. Kodi icare imire tagimejerare imi, ure taerduwadowure imi, mare du inodytabo ire tawure kabi. Kode ica, tamode pu bure kabi jamedu. Taerdunure iroi oinoduji, du reorere taromode pui jamedu. Boe jokodu jire inagomode oino tai: Boe etugare emawu kurikare tugimejera kori; jamedu cewy rojaidodurewy kodukare cewy ure rojaiwu kori. Tamode awy inodu boe pawyje ma, boe pemegarewy jetumode tagabo, mare tamode inodu towyje dykeje. Taiamedu boeji karega inagoino. Iorduware cewy ire tawyje tumedage epijigugei. Mare umode turugadu boewo nono bapera atugo reore: “Cewu ure amirewy kowyje itabowu unure tuwureadu awagado ii” (Sl 40,10). Imagonure awy inoduji oino, nowy inodu umode tudo dyotodai, duma umode tudowyje ma tameartoruwo, taerduwawo ioguduba ure imi duji. Boe jokodu jire inagomode oino tai: Ure tugeragu cewy ure irojaiwu jiwu, ii rugadure ure tugeragu, cewy ure tugeragu iiwu, ure irojaiwu jiwu jire ure tugeragu jamedu. Tagoi oinodu rekodaji, Jesus utaroe kiarigody kuricigore, dytabore akore: Boe jokodu jire inagomode oino tai: Ia tagi tamode imagu icebage etai. Nowu ure jorduwadowyge etaiwore jice woje pui, eerduwakare kakoduwu ia puduiba akomode inoduji. Nowu ure jorduwadowyge ia mito tu jedu, Jesus meardu kuricigore jiwu, mugure ira keje mekiwu, ure taora bu Jesus mo keje. Simão Pedro ure tuiebirigido ji tunora tabo ji: Ioguduba jiba akoino? Nowu mitodu, taora padui Jesus mo keje dytabore, unoragodure ji: Cegimejera, ioguduba? Jesus akore: Cewu imode amirewy pegody du imode maku aiwu. Du keje icare ure amirewy pegodo, ure maku Simão Iscariote onaregedu Judas ai. Ui nowy amirewy remo dykeje kuri je, Aroe pegarewyre taredo to. Kodi icare Jesus akore ji: Amode towyjeboe todu marigudo ii. Mare nowy jeture ira kejewyge, ia emage ia emage eerduwakare kodiba akoino ji. Paga karega, Judas apore akirodody epa ja mugure, du koiare ia emage emeardaere akoe oino ji: Akirodo ia okwamode pagai peta epa boeji. Iarema, ia maku marenarue etai. Tui cewy amirewy kobo ko du rekodaji, ure akedo pudui tuwo tuiebu. Boekarema, boecoradure marigudu. Judas ui tuiebu dykeje, Jesus akore: Oinore icare Imedu Onaregedu kuridodure, Paore tugurirewy towyje tada. Kode Paore tugurirewy towyje tada dykeje, Pao umode kurirewydo ema tudada, umode kurirewydo ema kuri je. Itore kugure, biegatu kimo iragojei oino tagabo. Taemarumode iwogai, mare imago magai judeudoge eidu reorere, inagomode oino tai jamedu: Taroiwamodykare tagodywo ikodumodewo kae.






 
1
Boe eroiagudu maiwu. Iwo boe eroiagudu maiwu maku tagai. Tameardu kurido tu pui. Oino imeardu kuri magai tai du reorere tameardu kurimode pui jamedu. Tameardu kurimode pui ma, boe eerduwamode inoge ire jorduwadowygeie ure tagiduji. Icare Simão Pedro unoragodure ji: Cegimejera, kaiba akodumode? Jesus akore ji: Ikodumodewo kae, akodumodykare oino roga, mare ia boi pugejere akodumode itabo. Pedro unoragodure ji pugeje: Cegimejera, kodiba ikodumodykare akabo oino? Imode imagu awygeje. Icare Jesus akore ji: Amode amagu iwygeje? Boe jokodu jire inagomode oino ai: Kogariga akogodumodedu otodai, amode aerduwa bokwado ii pobe ma jewu metuia bokware.

14. Boe etawara Pao ai dure Jesus rema. - Tawabo pagudugody kaba. Tameartorure Paoji, kode tameartorudo ii jamedu. Boe eeda makaguragare Ioga uwai tada; umodykare ino ma, imagomode tai marigudu. Ica, itumode toro iwo taeda pemegado. Itumode toro, imode taeda pemegado dykeje, imode ikirimi, imode ikeragu tai itabo, duma, taedywo iragojemodewo keje. Taerduware kakoduwu awaraba umode boe arego ikodumodewo kaeduji. Icare Tomé akore ji: Cegimejera, ceerduwakare kaiba akodumode duji. Kode, inobadytaboba ceerduwamode nowy awaraji? Icare Jesus akore ji: Imire Awarare imi, Boe Rikirewynure mi, ure boe eedowunure imi, iaboe iaboe etaregodumodykare Ioga ae ipiji dykeje. Taerduwamode ii ma, taerduwamode Iogaji jamedu. Oino taerduware ji, paga karega, taerdure ji marigudu kodi. Filipe akore: Cegimejera, ceerduwado Paoji. Nowu inodu umode turugadu cei. Jesus akore: Mariigudu iragojere tagabo, macare aerduwakare ii, Felipe? Cewu jordure iiwu, jordure Iogaji jamedu. Kodiba icare akagore oinono: Ceerduwado Paoji, oino? Ameartorukare imedui Ioga tada duji, Ioga metui itoda duji? Imagore ji taiboe, itaobiji karega inagoino, mare Iogare, meture itadadu, ure turore jiboe boe towyje. Tameartorudo ii. Imedure Ioga tada, Ioga meture itada. Tameartorudo awy inodu boeji, awy roboe koia. Boe jokodu jire inagomode oino tai: cewy meartorure iiwu, romode nono irore jiboeji, mare ro kodumode awy iroino jiboe kori. Mare paga karega, itumode Ioga ae kodi. Ica, tagogwamagudumode Paoji ikie tabo bogaiboe jamedu boe, iromode ino tagai, duma Uo kuridodywo tonaregedu tada. Tagogwamagudumode ii, ikie taboboe jamedu boe, iromode ino tagai.
Jesus akore tumodyie Aroe Pemegarewy arego. Tameardu kurimode ii ma, taromode nono ii taroiagudu reore. Icare inogwamagudumode Paoji, du umode ia Tagimejera Pemegarewy maku tagai muguwo tagabo boe jameduji jii je. Duwure boe jokoduwu remawu Aroe rema, duwure awy moto umodykare tugeragu ji, paga karega, roiwakare tuiordywo ji kodi. Tagirema, taerduware ji, paga karega, rakojemode tagabo, metumode tadoda du kodi. Imodykare marenarudo tagi ii ikera ra tabiji dytabo. Imode ikirimi tawogai pugeje. Biegatu kimo, awy moto jordumodykare ii. Mare tagirema, taerdumode ii pugeje, iere kodi, tagi jamedu taemode jamedu kodi. Nowu meriji taerduwamode iragojei Ioga tada duji, taedui itada duji, imedui tadoda duji jamedu. Cewu jedure ino boe eroiagudu jiwu, romode ino ma, nowure meardu kurire ii. Cewu meardu kurire iiwu, Ioga meardu kurimode ji jamedu, imeardu kurimode ji, imode itowadydo jekai. Icare Judas unoragodure ji, mare cewy Iscariote karega, akore: Cegimejera, kodiba amode akowadydo ceegai, mare amodykare akowadydo awy moto jekai? Jesus akore ji: Cewu meardu kurire iiwu, remode nono ii boe eroiagudu reore, dykejere icare Ioga meardu kurimode ji jamedu, dykejere cedumode mato ae, icare cemode ceeda bu tada. Cewu meardu kurikare iiwu, romodykare nono ii boe eroiagudu reore. Tameardure jiwu iwadaruji, mare iwadaru karega, mare ure irojaiwu Ioga bataru. Inagore awy inodu boeji iragojei kimo tagabodu otoi. Mare ure boe ewudugugowu Aroe Pemegarewy, dure Ioga umode rojai ikie tabodu, umode taerduwado boe jamedu boeji, umode tawia jetu imagore jiboe jamedu boeji. Inure boe butugurewy mugudo tagabo, inure ino boe butugurewy maku tagai. Mare imodykare maku tagai nono awy moto kejewyge magai maku du reore. Tawabo kiarigody kaba, tawabo pagudu kaba jamedu. Tameardure imagoi awy inodu jituji: Itumode, mare imode ikirimi tagae pugeje. Tameardu kurimode ii ma, boe jokodure taegare kuricigomode itui Ioga ae duji, mare paga karega, Iogare kuri remawure ikori. Inagore awy inoduji oino tai, nowy inodu umode tudowyjedu koda piji, duma inodu ui tudowyje dykeje, tameartoruwo. Imago kuri jokodumodykare tai pugeje, mare paga karega, awy moto ukimejera aregodynure kodi, mare ro rakamodykare iaboeji iaboeji ii. Mare awy moto jorduwamode imeardu kurii Ioga jituji, iroi nono Ioga iroiagudu reore duji. Taragojedo, padywo awy piji.

15. Parera ikure Jesus rema. - Imire boe jokoduwu parera ikure imi; Iogare parera iguru epa rema. Enari botukarewy jetara kuguri jamedu boe umode kado; enari boturewy jamedu boe umode jetara kuguri rogu kado piji, duma enari makawo. Tagire tagabidure (jetara boe kabidure tabiji) imagore jiwu iwadaru koia. Tamugudo itabo, imi jamedu imugumode tagabo. Enari boe botumodykare taobiji jetukai cito dytabo. Oinore tare jamedu: taro pemegarewy umodykare tamugukai itabo dykeje. Imire parera ikure imi, tagire jetaragurure tagi. Mugure itabowu, imugure apowu, ro pemegarewy kuricigomode, paga karega, itabo karega dykeje, taroiwamodykare iaboeji iaboeji. Cewu mugukare itadawyge eiamedu boe, barigudumode toro baawadu kae, cewy enari botukare jetara boe reore. Du kidumode, boe emode ako, barigudywo joruto, kowudywo. Tamugumode itabo ma, iwadaru metumode tagabo ma, tagogwamagudumode tagaidure jiboe jamedu boe bogai, du umode ino rugadu. Ioga akaru kuridody nure, tai taro pemegarewy makado dytabo, tai ire jorduwadowygedo tagi dytabo. Nono Ioga meardu kuri magai ii du reorere, imeardu kurire tai jamedu. Tamugudo imeardu kuriae tada. Taromode nono ii taroiagudu reore ma, tamugumode imeardu kuriae tada. Nono iro magai Iogai iroiagudu reore du koiare imugure meardu kuriae tada du reore. Inagore tai awy inodu boeji du ma iegareae metuwo tadoda, taegareae kororogodywo.
Boe emeardu kurii puidu. - Awu ino boe eroiagudu reo: Tameardu kurido pui, imeardu kuri magai tai du reore. Iaboe iaboe emeardu kuriae kodukare cewy ure tumagu tuwidodywo tumeardu kurire jiwyge etai du kori. Imedagenure tagi taromode nono ii taroiagudu reore dykeje. Imagomodykare itugaregeie ure tagi pugeje, mare paga karega, ire taerduwado imeardure ji Ioga pijiboe jamedu boeji. Tagire tamagokare iwogai, mare imire imagore tawogai. Ire tarojai toro taro pemegarewywo tudowyje, nowy taro pemerewywo jii je, du ma, tagogwamagudumode Iogaji ikie taboboe jamedu boe makudywo tagai. Ire taroiagu jiboe reo: Tameardu kuriwo pui jice woje.
Awu moto kejewu boe etonamode Jesus apawygei. - Awu moto kodu kagirimode tai ma, taerduwado iie kodu kagirire tagodobiji. Moto omode tagi ma, moto meardu kurimode tai, toi tagi du koia. Mare moto o karega ure tagi dykeje, ire ikeragu tai piji du kodi, du kodire moto kodu kagirire tai. Tawia jetu imagore tai jiwu iwadaruji: Boe etugare kodukare tugimejera kori. Erorerure ii, kode, erorerumode tai jamedu. Eromode nono iwadaru reore ma, kode eromode nono tawadaru reore jamedu. Mare eromode nowy inodu jamedu boeji ikie koia tai, mare paga karega, eerduwakare cewy ure irojaiwu jitu koia. Mare itaregodumodykare , imagomodykare ma, ero pegamodykare rabodu. Mare oino ego okwacerewy bokwa turo pegarewyji. Cewu kodu kagirire iiwu, kodu kagirimode Iogaji jamedu. Iro kurirewy umodykare etada, nono ia rokare nono iro reore, ma, ero pegamodukaradu. Macare eerdure iroji, mare ekodu kagirire ii, ekodu kagirire Iogaji. Mare uwo nono bataru padui eno bapera kejedu reore: 
“Ekodu kagirire ii paga tu je” (Sl 34,19; 68,5). Cewu mako kigodure boe eparu kejewu, imode rojai Ioga ie tabowu, cewy ore boe rikirewy Aroe Pemegarewy, ure tudawyje Ioga pijidu, aregodumode dykeje, jomode iwygeje. Tagi jamedu, taiomode iwygeje, mare paga karega, tagi taedure itabo jii boe paruto du koia.

16. Boe etonai meartorure Jesus jiwygeidu. - Inagore oino tai, tawo tabewudo tai, tawudu kawo boe pegarewyto. Tawarigudumode sinagogadoge epiji. Boe aregodumode pudae dykeje cewy ure tawidowyge eiamedu boe emeardaemode tuie ure Pao kurido duji. Eromode oino, mare paga karega, eerdukare Iogaji, eerdukare ii jamedu kodi. Mare inagore oino tai awy iwadaruji, duma, boe aregodumode pudae dykeje, tawia jetuwo inagoi tai marigudu duji. Mare ikare tawie nowy inoduji boe paruto, iragoje kimore tagabo kodi. 
Aroe Pemegarewy maragodae. Icare itumode cewy ure irojaiwu ae, macare ia tagi ia tagi tanorakare ii: Kaiba akodumode? Mare awy inagoinodu ure tagiarigodaedo tumaedo tawabo tada. Mare du inodytabo imagomode tai boe jokoduji: Pemegare tai ituwo tabiji, paga karega, itumodykare ma, cewy makomode tawygejewu aregodumodykare tagae. Mare itumode dykeje, imode rojai tawogai. Aregodumode du kodiboe keje, awy moto umode boe pa boe ero pegarewyji, boe jetororewyji, boei tugogado boeiboeji. Umode awy motodo boe pa boe ero pegarewyji, emeartorukare ii kodi. Umode udo boe pa boe jetotorewyji, mare paga karega, itumode Pao ae, du rekodajire icare taerdumode ii pugeje. Umode udo boe pa boei tugogado boeiboeji, mare paga karega, boere tugogado awy moto kejeboe eimejeraji marigudu. Imagomode ji taiboe makaguragare kimo, mare tugiwa rakamodykare ji oino. Mare makomode tawygejewu, cewy boe rikirewy Aroe Pemegarewy aregodumode dykeje, umode taerduwado boe rikirewy jamedu boeji, mare paga karega, taobiji karega makomode, mare makomode tumeardure jiboeji; umode tawie aregodumodeboeji jamedu. Ema umode ikurido, mare paga karega, inoe makudumode ai du kodi, umode tawie ji jamedu. Ure Ioga apoboe jamedu boe inonure ema jamedu. Du kodire inagore tai: Inoe makudumode ai, umode kogado tawiegai jamedu.
Boe ekiarimode, mare boe eegaremode pugeje, Cristo koia. Biegatu kimo, teardumodykare ii, mare biegatu pugeje, taerdumode ii pugeje, mare paga karega, itumode Pao ae imuguwo apo kodi. Nowu inodu koia, nowy ia ure jorduwadowyge enorare pui jice woje, jice woje, egore: Kaboba jiba akore oino pai. Biegatu kimo taerdumodykare ii, biegatu kimo pugeje, dykeje taerdumode ii pugeje? Inobadu jiba akomode oino: Itumode Pao ae? Du keje egore: Inobadu jiba akore: Biegatu kimo? Paerduwakare kaboba jiba aidure tagoi oinono. Jesus ure boe pa ei tunoragoduiagu iaboe bogai duji, du kodi icare akore: Tanorare pui jice woje, jice woje, cewy imagore jiboeji, inagoi biegatu kimo, dykeje teardumodykare ii pugeje, du ia biegatu pugeje dykeje taerdumode ii pugeje duji. Boe jokodu jire imagomode oino tai: Tagi tagoragudumode, tamode maido, mare awy moto kejewu boe eegaremode. Tagiarigodumode, mare tagiarigodae umode taegareaedo pudumi. Aredu tui tuguri butuiagu dykeje, kiarigodure, boe aregodure pudae ji du koia, mare tuguri butu rekodaji, bia puredukare cewy tugiarigodaeji pugeje, tuiegare koia, ia imedurogu buture kodi. Du reorere tagi tagiarigodure oino jamedu, mare iordumode tai pugeje, nono tawabo jekaremode pugeje, iaboe iaboe emodykare taegareae barigu tabiji. Nowu meriji tanoramodykare ii iaboe iaboe bogai pugeje.
Boe enogwamagudywo Jesus ie tabo. - Boe jokodu jire inagomode oino tai: Tagogwamagudumode Paoji ikie tabo bogaiboe jamedu boe, umode maku tagai. Jii oino tagogwamagudukare iaboe iaboe bogai ikie tabo roga. Tagogwamagudydo du makudumode tagai, duma taegareae kororogodywo. Ire iwadaru jeonado ia bakaruji dytabore inagore tai, mare boe aregodumode pudae ikai iwadaru jeonado jice woje, jice woje ia bakaru boeji tai, du umodykare pugeje, mare imago awadumode tai Pao jiboeji. Nowu du kodiwu keje tagogwamagudumode ikie tabo dykeje, inogwamagudukare Paoji tagai pugeje. Mare paga karega, Pao meardu kuricigore tai, tameardu kuricigore ii, tameartorure itaregodui Pao piji kodi. Ire itawyje Pao piji ituwo mato moto kae. Ica, oinore icare imode moto pijido, ituwo Pao ae pugeje.
Jesus ure jorduwadowyge emeartorae. Nowu ure jorduwadowyge emagore ji: Ica, oinore icare are awadaru awadydo rugadu, akarega ure awadaru jeonado iaboeji pugeje. Ica, oinore icare cere boe pa aerduwai boe jamedu boe jituji, akogeamodukai iaboe iaboe enorawo ai pugeje duji. Nowu inodu koiare cemeartorure akaregodui Pao piji duji rugadu. Jesus akore ei: Oinore icare tameartorure? Ica, boe aregodumode, boe aregodure marigudu, dykejere tamode tagaodo tagogwacemodewo jaogwai, tamode ipijido, tamode ido mito tu je. Mare ikare mito tu je. Ioga mugure itabo. Inagore awy inoduji tai, duma boe pemegarewywo, boe butugurewywo tai igoia. Awu moto keje taiwomode. Mare tabewudo tai. Imire ire imorido awy motoji.

17. Jesus makoi tubaru tabodu. Jesus ure tuioku awogado baruto, dytabore akore: Ioga, icare boe aregodure pudae; akonaregedu kurido, duma, akonaregedu uwo akurido jamedu. Are ro rakarewy makai, are boe jamedu maku iera kai, uwo jere jii jeboe maku cewy are maku aiwyge eiamedu boe etai. Mare jere jii jeboe reo: Boe eerduwawo ai ure mitotu jewu boe jokoduwu Aroe Eimejeraji, mare boe eerduwawo are rojaiwu Jesus Cristoji jamedu. Ire akurido awy moto keje. Ire are iroiagudu jiwu imaragodae iado. Kodi icare, oino, Ioga, ikurido akabo, amagai ikurido akabo moto todudumodedu otodai. Imagore akieji are maku inaiwu moto kejewu ime ewiegai, akogere emage du are emagu inai, duwyge erore nono awadaru rekodaji. Icare oino ere boe pa are maku inaiboe jamedu boe apijie aregodure duji. Mare paga karega, ara maku inaiwu awadaru ire maku etai, ere tugeragu ji, ere boe pa boe jokoduie ure apijie itawyjedure, emeartorure ai irojai duji. Nowyge etaire inogwamagudure ai. Inogwamagudukare moto paru tabo, mare cewy are maku inaiwyge eparu tabo inogwamagudure ai, akogere emage kodi. Inore emaboe jamedu boe akore ema jamedu, akore emaboe jamedu boe inore ema. Eigoiare itagaru kuridodure. Iragojemodykare moto keje pugeje, emagerema eragojemode moto keje. Imire itumode akae. Ioga pemegarewy, eedu otorogado akie tabo, cewy are maku inaiwu akie tabo, ewo mitogody tu pureore. Iragoje kimoi ebo dytabo, ieture ei cewy are maku inaiwu akie tabo. Ieture cewy are maku inaiwygei ia emage ewogwakare, mare tu cewy ure tuwarigu pegareboeto tu rugadu, uwo nono bapera atugo reore. Mare oino itumode akae. Ire awy inogwamagudae towyje iragojei moto keje du tonaji, duma iegareae jamedu boe metuwo ebo. Ire awadaru maku etai, mare moto kodu kagirire ei, mare paga karega, moto kejewygekare emage kodi, imagai moto kejewukare imidu reore. Inogwamagudukare ai awo etawyje moto piji, mare awo einorudo boe pegarewy piji. Moto kejewygekare emaga imagai moto kejewukare imi jamedu. Boe pemegarewygedo emage boe rikirewy tabo; awadarure boe rikirewy rema. Amagai irojai moto kae du reorere imode erojai moto kae jamedu. Imire ipemegado etai, duma ewo tubemegado boe rikirewy tabo jamedu. Inogwamagudukare tu etai rugadu, mare inogwamagudure cewy meartorumode ii ewadaru koiawyge etai jamedu. Duma eiamedu boewo mito tu je. Ioga, amedu magai itada, imedu magai atada du reorere emedywo padoda jamedu, dytabowo moto meartorure aigoiaie are irojai duji. Are irugu kurirewy maku inaidu, ire maku etai jamedu, duma ewo mitotu, pamagai mito tu je du reore. Imi etada, aki itada, duma ewo turugadu tui mito tu je dytabo, duma moto meartoruwo akie are irojai duji, ameardu kurie ei ameardu kuri magai ii du reore duji. Ioga, itaidure cewy are maku inaiwyge eedywo itabo iragojerewo keje, duma eerdywo are maku inaiwu irugu kurirewyji, mare paga karega, ameardu kurire ii moto towyjedumodedu otodai. Ioga pemegarewy, awy moto kejeboe eerduwakare ai, mare imi iorduware ai, awyge jamedu eerduware akie are irojai duji. Ire eerduwado akieji, imode eerduwado kimo pugeje, duma ameardu kurii iidu metuwo ebo, imuguwo etada jamedu.

18. Boei tugeragu Jesus jitu. Nowu tuwadaru rekodaji, Jesus uture nowy ture jorduwadowyge ebo ia paga kurirewy iere Cedron cedu okwa bakowu kae, ia okureboe pa jeturewo kae, du tore ure turemo ture jorduwadowyge ebo. Judas, cewy umode makuwu, jorduware nowy boe eedaji, Jesus utu kigodure toro nowy ture jorduwadowyge ebo kodi, Icare Judas ure tugeragu sacerdotedoge eimejerage mare fariseudoge eno tarigaraidogei, ure eko pudabo, etaregodure nono joru tabo, baigadoge ebo. Icare Jesus tuiorduwai inoba boemode puduidu jamedu boe jitu du kodi ure tuwure taru etogi, icare unorare ei, akore: Ioguduba bogaiba taroino? Egore: Jesus Nazaré kejewu bogaire ceroino. Akore ei: Imireo (Judas, ure makuwu, rakojere ebo jamedu). Akore: Imireo, ino dykeje kuri je, ere tuwure taru tugujebiji, tuwudui moto keje dytabo. Icare unoragodure ei pugeje: Ioguduba bogaiba taroino? Egore: Jesus Nazaré pijiwu bogaire ceroino Jesus akore ei pugeje: Inagore: imireo, oinore inagore tai. Kode iwogaire taroino dykeje, awyge etudo. Nowu inodytabo ure nono bataru reore: “Cewu are maku inaiwyge ia ewogwakare ipiji” (Is 17,12). Simão Pedro ia toriga rairewy mugure apo, du ure tawyje tuia piji, ure sacerdotedoge eimejera ia utugare okorido, tui okwacere kana pemegarewy jaogwaiwu bia kado dytabo (Nowu utugare iere Malco). Mare Jesus akore Pedroji: Atoriga tugu tuiato! Ikudumodykare Iogare maku inaiwu jirireboece? 
Jesus rakojei baire eimejerage eegoraidu. Kodi icare utorigaraidoge ere tugeragu Jesusji, ere kogudo. Ere reko boetoji Anás ae, cewy Caifás uiedoga, duwure baire eimejera rema nowy joruji. Cewu okituware judeudogei tagoi oino dytabo: “Ema remawure mitotu jewu biwo boe etai du rema” (Io 11,50). Simão Pedro kodure Jesus apo ia ure jorduwadowu mitotu jedu apo. Nowu ure jorduwadowu ui mito tu jedu sacerdotedoge eimejera jorduware ji, dure ure turemo Jesus apo nowy sacerdotedoge eimejera uwai tadawu uwororo kae. Pedro rema mugure baiporo keje baawadu jaogwai, mare cewy sacerdotedoge eimejera jorduware jiwu makore jeture baiporo jiwudoji, duwudo ure udo turemo. Nowu jeture baiporo jiwudo unoragodure Pedroji, akore: Awu imedu ure jorduwadowyge ia karega ure aki? Akore: Boro! Imi karega. Nowu maragodure nonowyge, nowy jeture boeji nonowyge ere jorugo tuwo towarudo, biaku barikare kodi. Pedro rakojere ebo tui towarudo dytabo. Nowu baire eimejera unoragodure Jesusji nowy ure jorduwadowyge eiboeji, ure boe eerduwado jiboeji jamedu. Icare Jesus akore ji: Imagore imago awadytabo motoji, ire boe eerduwadody maedo sinagoga tada, Pao uwai tada, cewy judeudoge ere tudo puiwo keje; podu karega imago imagore ei. Kodiba anorare ii? Anorado cewy meardure imagoi puduiwygei. Nowyge eerduware kaboba jiba ire tuiorduwado. Awu bataru keje, ia jeture boeji nonowu, ure tugera to Jesus jeji, akore: Kodiba akagoino awy baire eimejeraji? Jesus akore ji: Iwadaru pegare dykeje, iwadaru pegare jiboe kuo, mare imago pemeganure dykeje, kodiba are akera to ii? Icare Anás ure edo reko toro baire eimejera Caifás ae, iera kogu tabo. Simão Pedro mugure nono tui towarudo dytabo. Icare enoragodure ji: Iarema aki cewy ure jorduwadowyge ia kana ure aki? Icare ure tuiorduwa bokwado ji, akore: Boro! Imi karega! Icare baire eimejera ia utugare, cewy Pedrore bia kadowu ia uwobe, akore ji: Iordukare ai apo cewy okureboe pa tada? Mare Pedrore tuiorduwa bokwado ji pugeje. Ca, kuri je kogoriga akogodure.
Jesus rakojei Pilato jokoraidu. Ere Jesus reko nowy Caifás uwai piji brae eimejera uwai kae, meri rutu tabo. Mare judeudoge ekare turemo nowy brae eimejera uwaito, turorogody kawo, duma tuwo Páscoa kowyje. Kodi icare Pilatos ure tuiebu etae, unoragodure ei: Kakoduwu ia ro pegarewy koiaba tare awy imedu arego woe? Egore ji: Awu ro pegarewy umodykare ma, cemodykare maku akai. Du koiare icare Pilato akore: Emareo, tagire tare tagogado ji nono taroia reore. Icare judeudoge egore: Cegi, ukare turugadu cewo iaboe iaboe ewido. Awu inodytabore ure nono Jesus bataru reore tagoi inobadytaboba tuwimode duji (Mt 20,19). Pilatore turemo tuwaito, makore Jesus bogai, unoragodure ji: Akina judeudoge eimejerare aki? Jesus akore: Akaobijina akagoino, iarema iage kana egoino awiegai? Pilato akore: Kode, judeunure imi? Ako moto kejewu baire eimejerage ere amagu inai. Inoba arore? Jesus akore: Boe eimejerai imidu, awy moto kejeboe karega. Boe eimejerai imidu umode awy moto keje ma, boe jokodure itugarege emode tubewudo iwygeje imagudu kawo judeudoge etai. Mare boe eiemejerai imidu woeboe karega. Kodi icare Pilato unoragodure ji: Kode, akina boe eimejare aki? Jesus akore: U! Imire boe eimejerare imi. Imagowo boe rikirewyji du bogaire iwudure, itaregodure awy moto kae. Boe rikirewy mugure apowyge eiamedu boe emeardumode imagore jiboeji. Icare Pilato akore ji: Kaboba boe rikirewy rema? Tagoi oino dytabo, ure tuiebu pugeje, uture judeudoge etae, akore ei: Iordukare ia ro pegarewy boeji. Mare taroiare Páscoa keje tare ido ia meture baicorewy tadawu ro pegarewy tawyje du rema. Kode tagaidure iwo judeudoge eimejera inorudo? Du keje icare eiamedu boe enoiogwarire pugeje, tagoi: Boro! Awu karega, Mare Barrabás! (Barrabasre ia iwogu kigodurewy, boe ewidowu epa rema).

19. Jesus bitodu rumode. Kodi icare Pilatore boe edo boe to Jesus biri kajeje. Utorigaraidogere ia boto jerigigarewy udo nono boe etaogajejewu reoredu ere tugu aoto, ere aroia kujagurewy tugu ji. Ere tuburedo ji, egore ji: Akireo! Judeudoge eimejera! Oino tui tugera to to jeji dytabo. Icare Pilatore tuiebu pugeje, akore judeudogei: Ica, imode arego woe baawadu kae tagai, duma taerdywo iordukai ia ro pegarewy boe jituji. Du keje icare Jesus ure tuiebu boto jerigigarewy kogui taogajeje dytabo. Icare Pilato akore: Cewu imedu reo. Icare baire eimejerage mare utorigaraidoge, tuiordui jitu keje, enoiogwarigodure, egore: Nowu bu i padui pugajejedykeje, nowy bu i padui pugajejedykeje. Icare Pilato akore ei: Tagi tageragu ji, bu i padui pugajejedykeje, iordukare ia ro pegarewy jitu kodi. Icare judeudoge egore ji: Ia ceroiare du koiare awy bitodu rumode, mare paga karega akore Aroe Eimejera Onaregeduie ure pudumi du kodi. Kodi icare nowy egoinodu ure Pilato pagudugo. Ure turemo pugeje nowy brae eimejera tumuga kae, unoragodure Jesusji, akore ji: Kaibawuba ure aki? Mare Jesus makokare ji. Kodi icare Pilato akore ji: Amagomodykare ii? Aerduwakare ie irugadu iwo akinorudo iarema iwo aporu bu i padui pugajejedykeje? Icare Jesus akore: Aro rakarewy umodykare ii, makudukai akai baru piji dykeje. Kodire ure imagu akaiwu ro pega kodure aro pega kori. Nowu otobijire icare Pilato jemarure tuwo inorudo. Mare judeudoge enoiogwarire tagoi oino dytabo: Amode inorudo ma, kode brae eimejera kurirewy César metuia karega ure aki, mare paga karega, cewy ure boe eimejerado pudumiwu onanure Cesarji. Tumeardui nowy egoinodu jitu keje, Pilatore tuiebu Jesus apo, ure tumugudo brae eiemejera muga keje; nowy muga iere Pariri (hebrewydoge ewadaru tabo iere Gabata). Nowu meriji ere tugera pemegado boeji Páscoa kae. Meri jeture baru oiadoda. Icare Pilato akore judeudogei: Ca, tagimejera reo! Mare ere iogwarido, egore: Toro apo! Toro apo! Bu i padui pugajejedykeje. Icare Pilato unorare ei: Imode tagimejera bu i padui pugajejedykeje? Icare baire eiemejerage egore: Ia cegimejerakare ia toro pugeje, mare César tu rugadu. Du keje icare Pilato ure maku etai, ewo bu i padui pugajedykeje rugadu.
Ere Jesus bu i padui pugajejedykeje. Du keje icare ere Jesus reko pudabo. Ema taobijire ure i padui pugajejedu reko bakurirewy piji jice ia iere Calvário ceboe kae (Hebrewydoge ewadaru iere Gólgota, boe ewadaru tabo ure oino: Boe era jeta). Nonore ere bu i padui pugajejedykeje. Iagere pobe apo: Ia okwacere kana pemegarewy jaogwai, ia okwacere kana koborewy jaogwai, Jesusre rakojere boiadoda. Pilatore ia bapera atugo pemegado du ure bu aora bukajeje, nowy i padui pugajejedykeje, du akore oino: Jesus Nazaré kejewu, Judeudoge Eimejera. Makarewy judeudoge emagore nowy atugoji, paga karega, Jesus padure i padui pugajejedykeje puredu tu bakurirewyji. Icare judeudoge eno baire eimejerage egore Pilatoji: Akaba atugodo Judeudoge Eimejera oino, mare Awu imedu akore judeudoge eimejeraie ure pudumi oino. Mare Pilato akore ei: Ire atugodoboe, atugododure. Utorigaraidoge ere Jesus bu i padui pugajejedykeje, icare ere tugeragu ukudaeji ere kado pobe puibiji, megawo mito tu tu pudai. Mare nowy ukudae kujiagiwu maegody nure, kamidukare. Du kodi icare egore pui: Pamodykare bowyje, mare pamode pageragudu caido tabo, paerdywo ioguduba onagodumode jiwu bogai. Awu inodytabore ure nono bapera atugo reore: “Ere ikudae pedo pui, ikudae kujiagiwure ere tugeragu caireboedo tabo.“ (Sl 21,19). Oinore utorigaraidoge erore.























Jesus uce. Puredu tu Jesus o i padui pugajeje duji, uce rakojere, uce uwie iei Maria cedu, cewy Cleofas oreduje, rakojere nono jamedu, Maria Madalena apo. Icare Jesus, tuiordui tuje jitu keje, cewy meardu kurire jiwu ture jorduwadowu rakojei nono duji jamedu dykeje, akore tujeji: Aredu, akonaregedu reo. Du kejere akore nowy ture jorduwadowuji: Ica, Ace reo. Nowu inodu otobiji nowy ure jorduwadowu ure uce reko pudabo tuwai kae.

Jesus biredu. Icare Jesus, tuiorduwai boe jamedu boe ui turugadu dykeje, uwo nono bapera atugo jamedu reore, akore: Pobo boire ii. Ia ruwobo mugure nono, pobo pagodurewy tabo, icare utorigaraidogere boe otogugudu tugu nowy pobo pagodurewyto, ere boe otogugudu bu ia ipo oto keje, ere raido okwa kae. Jesus tugudui nowy pobo pagodurewyce dykeje akore: Icare boe jamedu boere turugadu. Icare ure tuie jodo, icare akurure.
Ia utorigarairewy ure Jesus mo porodo meriri otoboarewy tabo. Judeudoge epagudure, eedumode nowy i padui pugajejedykeje Sábado meri jituji, paga karega, enure tugera pamegado petaji, du kodire cewy sabadore jiwu meri motu rakaguragamode. Kodi icare enogwamagudure Pilatoji, uwo edo epogora ra kado, ewo erodo oino nowy piji. Utorigaraidoge etaregodure, ere cewyge ei pobedu epadure i keje apodu, ere epogora kado. Mare etaregodui Jesus ae dykeje, eerdure bie marigudu duji, du kodire ekare pogora ra kado. Mare ia utorigarairewy ure ia meriri otoboarewy bu jura otogajeje uwabo kae. Kuri je kure ceredo pobo tabo. Jordure awy inodu jiwu ureadodure awy inoduji tameartoruwo. Ceerduware makoi boe riki jituji. Awu inodu ure nono bapera atugo reore: “Ia ra boe kadodumodykare ”. Nowu bapera atugo akore ia toro jamedu: “Boe etaiwomode cewy meriri otoboarewy padure kajejewuji”. (Zac 12,10). Nowu inodu rekodaji, José Arimatéia kejewu, ia Jesusre jorduwadowu, mare podytabo tubagudu koia judeudogece, okwamagudure Pilatoji uwo boedo Jesus rawyje i padui pugajejedypiji. Icare Pilatore udo ino rugadu. Icare uture, ure Jesus rawyje i piji. Nicodemo kodure apo (cewu makore Jesusji boecoji ia boe kejedu kodiwu). Ere ia roreboe jirirewy reko pudabo. Ere tugeragu Jesusji, ere nowy roreboe jirirewy tugu nowy aroiato dure ere upodo apo, nono judeudoge ero magai tui pu tugu mototo du reore. Cewu Jesus birewo kejere ia okureboe pa mugure, nowy okureboe pa tada ia boe emedumodewo maiwu mugure, mare iaboe iaboe emedukare tada roga. Du kodi icare ere Jesus tugu nono, paga karega, judeudoge enure tugera pemegado Páscoa jitu kodi, nowy meta mugu puredure nono jamedu kodi.

20. Jesus meturewo biororedu. Kodure Sábado rekodaji boetojiwu meriji, Maria Madalena uture meturewo kae, kuri barogwa kodody tabo, boe guguco kimo tabo. Boekarema, jordure tori kurirewy padukai meturewo je keje duji. Rekodure tuibagi, uture Simão Pedro ae, mare cewy Jesus meardu kurire jiwu ure jorduwadowu ae, akore ei: Ere Pagimejera tawyje tumedurewo piji, ceerduwakare kaiba ere bu. Kodi icare Pedro mare cewy ure jorduwadowu ere tudawyje, eture meturewo kae. Eregodure puapo, mare nowy ia ure jorduwadowu rekodure Pedro kori, aregodure boetoji meturewo kae. Ure tuie jodo jice, jordure aroiadogei moto keje, mare ukare turemo. Simão Pedro, kodure rekodajidu, aregodure, ure turemo nowy meturewoto, jordure aroiadogei moto keje. Jordure padure aora kejewu aroia kigadurewyji, mare awy padukare nowy ia aroiadoge ebo: boere opodo tuginoi tu je. Du kodi icare cewy aregodure boetojiwu ia ure jorduwadowu ure turemo jamedu nowy metato. Jordure, icare meartorure. Boe jokodure ekare bapera atugo akoi oinoie Jesus jewodumodyie birewyge epijidu pawyje roga. Kodi icare nowy ure jorduwadowyge ere tugirimi tuwai kae.
Jesus ui towadydo Maria Madalena jekaidu. Nowu inodu boe tada, Maria rakojere baawadykeje, puredu tu nowy meturewoji toragudytabo. Du tabore icare ure tuie jodo taiwowo meturewoto. Du tabore icare jordure tupadogei pobe duji: ekudae kigadure, emugure padurewo okwa keje, ia mugure ao keje, ia mugure bure keje. Duwygere enoragodure ji: Aredu, kodiba akoragudure? Akore ei: Paga karega, boere ikimejera reko mare iorduwakare kaiba ere bu. Nowu tagoino dytabo ure tugirimi tuibagi, jordure Jesus rakojei nono duji, mare jorduwakare ji. Icare Jesus akore ji: Aredu, kodiba akoragudure? Meardaere nowy jeture okureboe jiwu rakuduie akoino, kodi dukeje akore ji: Ikimejera, akimode are akeragu ji dykeje, iwie kaiba are bu, icare itumode bogai. Icare Jesus akore ji: Maria! Tui tugirimi bai jaogwai dytabo, ure tumago rakado, akore hebrewydoge ewadaru tabo, akore: Rabboni! (Boe ewadaru tabo ure oino: Ikimejera! Oino). Jesus akore ji: Akera jetu kaba ii, mare paga karega, irudukare Ioga ae roga, mare toro iwiemage etae, amagodo ei irudumode Ioga ae, Tao ae, ino Aroe Eimejera ae, tago Aroe Eimejera ae. Icare Maria Madalena rekodure nowy ure jorduwadowyge etae tuwo ewie tuiorduie Pagimejera jituji.
 	


Jesus ui towadydo ture jorduwadowyge eegaidu. Nowu meri rekodytabo, duwure semana o meri boetojiwu rema, nowy ure jorduwadowyge ere baiporo mi pudui tuiedywo nowy bai tada, tubagudu koia judeudogece. Du kaere icare Jesus aregodure, ure turagojedo tu etoiadoda, akore ei: Boe butugurewy muguwo tagabo. Tagoi oino dykeje, ure eerdydo tugeraji, ure eerdydo tawubowuji. Icare nowy ure jorduwadowyge eegare kuricigore tuiordui tugimejera jitu keje. Icare akore ei: Boe butugurewy muguwo tagabo. Ioga magai irojai du reorere, inure tarojai jamedu. Icare ure togwamu ei, akore ei: Aroe Pemegarewy makudure tagai. Tamode ro pegarewyge ero pegarewy butugugo dykeje, butugugodaereboe umode ei. Tamodykare ero pegarewy butugugo ma, butugugodaereboe umodykare ei jamedu. Ia ure jorduwadowu iere Tomé cedu, metukare etada nowy Jesus aregody keje. Icare nowy metage egore ji: Ceerdure Pagimejeraji. Ure kirimi pai ei, akore: Iordumodykare meriri oiaji ierato ma, imodykare ikerako tugu meriri oioato ma, imodykare ikera tugu mo awubouto ma, imeartorumodykare . Meri ikera awubodure pobe ma awy metuia bokware taci ikera awubowuto du rekodaji, nowy ure jorduwadowyge eedure nowy tuieda mitodykeje pugeje, dytabore icare Tomé rakojere etada. Baiporo miture ei dytabore Jesus aregodure, ure turagojedo etoiadoda, akore ei: Boe butugurewy muguwo tagabo. Du kejere icare makore Toméji, akore ji: Mato, akerako bu woe, akaiwodo ikeraji, akera raido awo tugu imo awubowuto. Ameartoru bokwa kaba, ameartorudo. Icare Tomé akore ji: Ikimejera, ino Aroe Eimejera. Icare Jesus akore ji: Ameartorure aerdure ii du koia. Pemega remawygere emeartorumode tuiordukai ii dytabo. Jesus ure ia turo kurirewy makarewy towyje nowy ture jorduwadowyge eegai kimo, du padukare awy bapera keje. Mare awyge epadure bapera keje, du koiawo tameartorure Cristo Aroe Eimejera Onaregeduie Jesusce duji, duma jereboe jetuwo tagabo ie koia, tameartorui ji dytabo.

21. Jesus ui towadydo Tiberades kejewu kuruga kurirewy okwaidu. Nowu inodu rekodajire icare, Jesus ure towadydo pugeje, nowy ture jorduwadowyge eegai, puredu tu kuruga kurirewy iere Tiberades ceduji. Ure towadydo oino dytabo: Simão Pedro mare Tomé iere Dídimo cedu, mare Natanael, cewy Galiléia tadawu Caná kejewu, mare Zebedeu ore, mare ia ure jorduwadowyge ei pobedu, eedure tu puapo. Simão Pedro makore nowy tumedagei, akore: Iwoguwo. Egore ji: Cedumode akabo jamedu. Icare eture. Ere taredo ikato. Mare nowy boecoji ekare tugeragu iaboeji iaboeji. Barogwa kododure tu je dytabore, Jesus rakojere nowy kuruga kurirewy okwai. Mare nowy ure jorduwadowyge ekare pawyje. Icare Jesus onoragodure ei: Itore kugure, ia tage karo rogukare tu tagabo iwo kowyje? Egore. - Boro. Icare akore ei: Tawyge barigu nowy tago ika ukana pemegarewy jaogwai, du taerdumode ji. Icare ere barigu. Du kejere icare ero rakakare tuwo tumugudo keje, kare emagaguragare tada kodi. Du kodi icare cewy Jesus meardu kuricigore jiwu ia ure jorduwadowu makore Pedroji, akore: Cewu Pagimejera rabodu! Simão Pedro, tumeardui Pagimejera raboduie dykeje, ure tugudae kogudo tugajeje (Paga karega, biri kedore du je du kodi), ure taredo taci poboto. Metage ekodure mato ika tabo, tui tumugudo buke keje kare ebo dytabo (mare paga karega, eedu jaekare motoji). Tui taredo ika piji dykeje, eerdure ia jorui turugadu duji, ia karo padui joradykeje duji, ia amirewy tabo duji. Jesus akore ei: Tare tageragu jiwu ia kare erego mato. Icare Simão Pedro ruture ikato ure tumugudo mato buke keje, kare kurirewyge makarewyge ebo boeki kae. Nowu kare kurirewyge emagai inodu, buke ukare tubowyje ebo. Icare Jesus akore ei: Mato, tagogwagewo. Nowu ure jorduwadowyge ia emage ekidakare tunorawo ji: Ioguduba akibao? inodu bogai, mare paga karega, eerduware tugimejeraie ure ema kodi. Icare Jesus ure tuburedo mato, ure tugeragu amirewyji, ure maku etai. Du reorere ure cewy karo kodu ure maku etai jamedu. Awure Jesus ui towadydo pobe ma jewu metuia bokware tuiewodu rekodaji nowy ture jorduwadowyge eegai du rema. Nowu enogwage akedykejere icare, Jesus unoragodure Simão Pedroji, akore ji: Simão, João onaregedu, ameardu kurire ii awyge ekori? Akore: U! Ikimejera, aerduware imeardu kuricigoi ai duji. Icare Jesus akore ji: Aetudo inagu cordeirodogei. Unoragodure ji pugeje, akore ji: Simão, João onaregedu, amearudu kurire ii? Akore ji: U! Ikimejera, aerduware imearudu kuricigoi ai duji. Jesus akore ji: Aetudo inagu cordeirodogei. Unoragodure ji pugeje pobe ma jewu metuia bokware, akore: Simão, João onaregedu, amearudu kurire ii? Icare Pedro kiarigody buture keje tu je. Mare paga karega, unoragodure ji tagoi: Ameardu kurire ii? oino pobe ma jewu metuia bokware, du koia. Icare akore ji: Ikimejera, aerduware boe jameduji, aerduware imearudu kuricigoi ai duji. Icare Jesus akore ji: Aetudo inagu ovelhadogei. Boe jokodu jire inagomode oino ai: iparedu kimoi aki dytabo, are apeagajejewu bukigu kogudo akudae kajeje, ature akaidurewo boe kae. Mare akaregodumode kuridogedui aki du kae dykeje, amode akera raido, iaboe emode apeagajejewu kogudo, emode arego akaidukarewo kae. Nowu tagoino dytabo, ure bie kakoduwu tuwi taboba umode Pao kurido duji. Tumagoi inodu jitu rekodaji, akore ji pugeje: Akodydo itabo. Pedro, tui tumegido pai tuibagi dytabo, jordure cewy Jesusre jorduwadowu, cewy mearudu kurire jiwuji (cewu ure taora bu mo keje, cewy enogwage boigoduwu du kodiwu keje, du unoragodure ji: Ikimejera, ioguduba koiaba umode amagu? oino jiwuji). Icare, tuiordui jitu keje, Pedro unoragodure Jesusji akore: Ikimejera, awu, inoba boemode ji? Jesus akore ji: Itaidumode rakojewo jii ii ikirimi du kae ma, akaiboe karega. Aki akodydo itabo. Kodi icare bakaru merekerewyre taodo nowy ure jorduwadowyge ekao, cewy ure jorduwadowu bimodukae. Mare Jesus akokare: bimodykare , ino, mare: Itaidumode rakojewo jii ii ikirimi du kae, akaiboe karega. Oino.
Bapera ao. Awu cewy ure jorduwadowu rema, dure readodure awy boe jamedu boeji, ure bu bapera keje jamedu. Paerduware readodure jiboe boe jokoduie duji. Jesus ure ia boe makarewy towyje kimo. Bapera atugododumode jamedu boeji ma, imeardaere awy moto jamedu boe umodukae turugadu bapera atugododumode tabodu jituji.























ATOS DOS APÓSTLOS

A P O S T O L O D O G E E R O


1. Boe paru. Imeduia Teófilo, nowy boetojiwu ino bapera keje, ire Jesus rore jiboe jamedu boe, ure boe eerduwado jiboe jamedu boe, bu, Jii paru piji jii ruture baruto du kae, tui to apostolodoge eerduwado Aroe Pemegarewy koia dykeje. Ica, ure tuiwodo du rekodaji icare ure towadydo tuie tabo to apostolodoge eegai, tui eerduwadody makaguragado dytabo. Merire ikera pudogidure iwure pudogidure ikera pudogidure iwure pudogidure du tonajire ure towadydo eegai, tumagoi Pao baru tadawu o boe pemegarewyji ewiegai dytabo.
Jesus rutui baru todu. Nowu boigoduwu togwagei ebodykeje, makore ei ekawo tuiaedo Jerusalém piji, mare epagawo nono jii Tuo makore jiboe ui tudowyje du kae, - du jire tameardure iiabiji. Oinore akore. - Paga karega, João ure boe etaimo pobo tabo, tagirema, tagao pegododumode Aroe Pemegarewy tabo oino maigodu. Emagerema, tui tudo pui dytabore, enorare ji, egore: Cegimejera, oino maigody kana amode Israeldoge eeda pemegado pugeje? Akore ei: Piji, ukare turugadu taerduwawo Pao ure biado pudabo boeji. Mare ica, Aroe Pemegarewy umode turawyje tawygeje, umode tabewudo, du koiare tamagomode iiboeji Jerusalém tada, Samaria o moto jamedykeje, jii moto okwa kae toro. Akoinodu tonajire icare ruture baruto eegai, icare okware pi tuku eeku piji boetugu tada. Etaiwore ji du tonajire icare ime ei pobedu, ekudae kigadure eidu, ere towadydo eegai, egore ei: - Galiléia pijiwu ime, kodiba tagaiwore baruto tu oino tamugui? Ica, awy Jesus arudure tabiji barutowu, umode turawyje tuibagi pugeje, umagai taerdure rutui barutodu jitu du reore pugeje.
Apostolodoge. Du kejere icare ere tugirimi Jerusalemto, cewy mugu puredure tu Jerusalemji boe aoporu iei Oliveira cedypiji, jae karega, ure nono Sábado jiwu awara tu je. Ere turemo cewy togwagere Jesus apo tadawu baito, erudure toro bai cobojewuto, cewy emugu emugure tadawuto. Emagereo: Pedro, João, Tiago, André, Filipe, Tomé, Bartolomeu, Mateus, Tiago (cewu Alfeu onaregedu), Simão (cewu Zelota), mare Judas (nowu Tiago onaregedu). Emugure tuiamedytabo tumagoi baruto dytabo; ia areme emugure ebo jamedu, duwyge etoiado Jesus uce Maria rema; Jesus uwiemage emugure ebo jamedu.
Ere Matias tawyje muguwo Judas mugato. Icá emugui nono dykeje, ia meri keje, Pedrore turagojedo tuwiemage etada, ere nono 120, icare akore ei: Iwiemage, umode turugadu uwo nono Aroe Pemegarewyre Davi makodo cewy uture ure tugeragu Jesus jiwyge etododaiwu iei Judas cedu jiboere. Emare remagudure apostolodoge cedoda, maragodure cedabo jamedu. Awu imedu ure moto aru turo pegarewy mori tabo. Du kejere icare buture togea tabo, icare ure tuwo toiagi, icare peguru kubiri jamedure tuwowyje jamedu. Awu inodu akaru ure taodo Jerusalém kejewyge ewiegai, du koiare cewy moto iere Acéldama, oino ewadaru tabo, du jire boe egore Boe Eku Pa, oino ji.Paga karega, judeudoge ekeroia epa bapera kejere atugododure oino: “Uwai bioromode, boe emugumodykare tada”. Ia pugeje atugododure oino pugeje: “Ia tuginoiwu muguwo mugato” (Sl 68,26; 108,5). Du kodi icare umode turugadu, mugure pagabo Pagimejera Jesus Cristo rakojei padodadu tonaji jii João o boe etao pegodody piji jii arudui pabiji jiwu meri kaewu ime, ia etada mitotu jewu readodywo cedabo Jesus jewodui tuwi piji duji. Icare ere etawyje pobe, duwygere José iei Barsabá cedu, iei Jetororewy cedu, mare Matias remage. Icare emagore Paoji eparu tabo, egore: Pao Aroe Eimejera, akire aerduware boe ewabo jameduji, kode, ceerduwado awyge ei pobedu kakoduwu bogaiba amagore, muguwo Judas mugato awy cemaragodae keje, paga karega, cewure ure tuwarigu tudywo ia tuieda kae. Icare ere tuiwa aidugirireboe barigu, du koiare ere tugeragu Matiasji duwure icare metagere apostolodogece.




2. Aroe Pemegarewy aregodu. Judeudoge ia eno peta iei Pentecoste cedu o meriji, nowy Jesusre jorduwadowyge emugure tuiamedytabo nowy bai mitodu tada. Du kejere icare ia biaruru aregodure pi tuku, umagai ia bakuru rakarewy aregody reore, duwure nowy emugure tadawu bai korobadydo tu. Du keje icare ia ure nono boe ekeru reoreboe jorugu ure tumaedo eiogi tu tu ewygeje. Icare Aroe Pemegarewy ure turemo eto, ure ewabo, etaora korawu pudabo. Du kodi icare emagore ia boe tuginoiwyge ewadaruji, emagore nono Aroe Pemegarewyi emago emago du reore. Nowu du kodi, aidure tumagowo Pao jiwu ia judeudoge makarewyge, duwygere etaregodure ia moto tuginoiwyge eiamedu boe piji, eedure Jerusalém bakurirewy tada. Icare tumeardui nowy biaruru jitu kejere icare, ia boe makarewyge ere tudo pui nono, eebogodure ei, paga karega, eiamedu biapagare emagoi tuwadaru tabo duji. Ere tumeardu awadydo pudui, eeku kidugodure, egore: Galiléia kejewyge karega egoino? Kode, kodiba paiamedytabore pameardure egoi pawadaru tabo duji? Parto pijiwyge, Média pijiwyge, Elam pijiwyge, Mesopotâmia pijiwyge, Capadócia, Ponto, Asia pijiwyge, Frígia pijiwyge, Egito pijiwyge, Líbia mugui puredu tu Cireneji o moto pijiwyge, Roma pijiwu awararewyge, Judeudoge, judeudoge ere jorduwadowyge, Creta pijiwyge, Arábia pijiwyge, paiamedytabore pameardure ereadodui pawadaru tabo Pao o boe pemegarewy kurirewy jituji. Du kodi icare eiamedu matadure, eerduwakare inoba tumeardaemode duji, enora enorare pui: Kabobao? Iagerema egore:- Eiamedu etaora bai baire parera kuru kori koia. Ino tumago pegai ei dytabo.
Pedro uwadodae. Du keje icare Pedrore turagojedo tumedage ebo, icare makore tumago raka tabo, akore: Judéia kejewu ime, Jerusalém tadawu taiamedu boe, tawiapagado iwadaruji, taerduwado. Tameardaere awyge etaora bai baie, mare etaora bai bai karega ure. Tagado, meri rekare boe kao roga. Mare profeta Joel makore jiboere tudowyje oino. Pao koiare ure nowy profeta akodo oino: “Ica, meri boiwu kejere imode Itaroe Pemegarewy maedo boe eiamedu joki. Tagore ime, tagore areme emagomode iwadaruji. Tagore ipare eerdumode Aroei, taopegamage enuiaomode jamedu. Nowu meriji imode Itaroe Pemegarewy maedo itugare ime eiogi, du kodi icare emagomode iwadaruji. Imode iro rakarewy udo tuguo coboje baru tada, imode iro rakarewy udo tuguo cebegi moto keje. Boe eku umode tumaedo, joru umode tumaedo, jeredudu umode tumaedo. Meri joku okwamode, ari umode nono boe eku reore, cewy Pao o meri kuricigorewy aregodumodedu otodai. Du keje icare makomode Pao bogaiwu jamedu boe umode cinorudo, umode tubemegado.“ (Jl 3,15) - Tawiapagado mato iwadaruji, Israeldoge: Nowu Jesus Nazaré kejewu, Pao jore keje taegai turo rakarewy tabo, tui udo turo rakarewy towyje tagoiadoda dytabo. Tagire taerduware roino duji. Emare makudydodyre uwo nono Pao aidure, jorduware. Du kejere tare bito, tare ia moto tuginoiwu pijiwu ime edo bu i padui pugajejedykeje. Mare Paore jewodydo, ure boe ekera kogure tabowu boe ewi kado, paga karega, boe ewi jetumodykare jii pudabo kodi. Ica, profeta Davi makore jiboe reo: “Iordure Aroe Eimejeraji jii je itododai, paga karega, rakojere ikana pemegarewy jaogwai, imegikawo jice woje, jice woje. Du koiare iwabo jekarere, ikerure tojarodo pudui, ikodu umode tamudo, tubaga tabo boe pemegarewy bogai dytabo. Paga karega, amodykare akera ra ipiji birewyge eeda keje, amodykare akonaregedu kodu kodu pegado. Are jereboe kaewu awara iorduwado ji, amode iegaredo du kuricigodo, imugui aegai dytabo” (Sl 15,8-11). Iwiemage, imode awadydo tawiegai: Paedoga Davi bire, tugudure mototo, jaore mugure padoda jii awy meri kae. Mare profetanure ema, du kodire jorduware Pao akoe pudui ia tuwagedu mugumode tumuga keje duji. Tuiorduwai oinoie boemode du kodire Cristo jewodumode duji, akore: Pijidodukare birewyge eeda keje, kodu pegadodukare. Paore awy Jesus jewodydo, awy inodu jire ceerduware, cereadodure. Paore akaru kurido turo rakarewy tabo, ure Aroe Pemegarewy makai, du ure udo tumaedo boe eiogi. Oinodu jire taerdure, tameardure oino. Paga karega, Davi mitodu rutukare baruto, mare du inodytabore akore: “Pagimejera akore Pagimejeraji: Amugudo ikana pemegarewy jaogwai, Jii imode onare aiwyge ewu awure kuda du kae” (Sl 19,1). Du kodi icare Israeldoge taiamedu, taerduwa remawudo, awy Jesus tare bu i padui pugajejedykejewu ema, jire Paore boe eimejerado, ure Cristodo ema duji.
Meartorure boetojiwyge. Tumeardui oinodu jitu keje, ekiarigodure tuwabo tada, enoragodure Pedroji mare ia apostolodogei, egore: Cemanamage, kode, inoba ceromode? Icare Pedro akore ei: Tameartorudo, tae jodo taro pegarewy piji, tai mito tu tu jedu tagao pegodo Jesus Cristo ie tabo ma, taro pegarewy okwawo, dykejere Aroe Pemegarewy makudumode tagai. Paga karega, Pao akore tumodyie maku boe etaiboe pemegarewy makudumode tagai, tagore etai, meardure Pao makore jiboe jiwyge etai jamedu. Pedro mako kuricigore iaboeji kimo, okituwai ei oino dytabo: Taginorudo awy boe pegarewyge epiji. Icare meartorure bataru jiwyge etao pegododure. Du kodi icare, meartorurewyge ere 3.000 bega bega tu je nowy meriji.
Meartorure boetojiwyge ero pemegarewy. Ere tumeartorudo apostolodoge ere boe eerduwado jiboeji, tumeardu kurii pui dytabo, togwagei baru tadawu boe eke pemegarewy jitu tabo, tumagoi Pao jitu tabo. Epagudu kuricigore, mare paga karega, apostolodoge ere turo kurirewy awadydo nowy Jerusalém tada, du koiare eiamedu boe epagudu rakaguragare. Meartorurewyge eiamedu boe eiore puwygeje, enoroere toroece puapo. Ere to moto, toroe jamedu, ere maku, ere pedu puiamedu ai tu tu je. Emeardu kurire pui, etu eture Pao uwaito meri jameduji. Ere amirewy kado oiado tuwai tada, enogwagere ji tuiegare tabo, tuwabo jetororewy tabo. Ere Pao ocaro ocarodo. Ere boe eiamedu aidu aidydo pudui. Paore iage eto eto pui etae, duwygere etaidure tuwo tubemegado.

3. Ia imedu pogora pegarewy pemegagodure. Pedro mare João erudunure Pao uwai kae togwamagudywo ji meri jogody tabo. Du tabore icare boere ia pogora pegare jii tuwodytabowu imedu reko mato, dure ere mugu mugudo Pao uwaiporo iere moturewy cedu paru, meri jameduji. Icare nowy imedu, tuiordui Pedroji, Joãoji, ei turemo Pao uwaito dykeje, makore ei eno mea bogai. Icare Pedrore tuioku kidydo ji, João jamedu ure tuioku kidydo ji, icare Pedro akore ji: Akaiwodo cei. Aiwore ei tu je, tubaga tabo ia eno mea bogai. Boekarema, Padro akore ji: Ino meriri bokwa, mare imode mugure itaboboe maku akai. Nazaré pijiwu Jesus Cristo ie tabo, aragojedo, amerudo! Icare ure tugera kogudo iera kajeje, dytabore ure rakojedo. Du keje kuri je, bure, bureraparure turagoje rakado, ure taredo coboje, icare merure. Ure turemo Pao uwaito, tumerui, turerui, tui Pao ocarodo dytabo. Eiamedu boe jordure meruji, jordure ui Pao ocarodo duji. Eerduware nowy mugu mugure Pao uwai poro moturewy paru tumagoi boe eno mea bogaiwu mitodu raboduie ure duji. Du kodi icare epagudu kuricigore nowy ure tudowyje jiboe kodi. Nowu imedu mugu puredure Pedro, João magei, du kodire jordu paga pagawu ia boe makarewyge ere tudo pui etae, nowy baiporo kurirewy iei Salomão cedu kae. Du kodi icare Pedro makore boei, akore: Israeldoge ime, kodiba taebogodure oino? Kodiba taeku kidu barikare cei, uwo nono ceigoiaie cere awy imedu merudo du kodiwore? Abraão o Aroe Eimejera, Isaac o Aroe Eimejera, Jacó o Aroe Eimejera, paedogamage eno Aroe Eimejera ure tonaregedu Jesus kurido, dure tare maku, dure tare pijido brae eimejera Pilato jekai, aidure tuwo inorudo, kodi karega. Tagirema, tare imedu pemegarewy pijido, tamagoi ia imeceba remawu imedu bogai dytabo. Tare ure boe eiamedu boe botudowu bito, du Paore jewodydo birewyge epiji pugeje, awy inodu jire ceerduware, jire cereadodure. Cemeartorure ie jitu du koiare, ie mitodu koiare ure awy taerdure jiwu, taerduware jiwu imedydo turagojedo. Meartorure Jesus jitu du koiare ure tubemega remawudo taiamedu jekai. Oinore icare, imanamage, iwiemage, iorduware, taerduwakare du koiaie tarore oino, tagimejeragere oinono jamedu. Mare oinodytabore Paore, makore profetadoge eiabiji turomode jiboe towyje: Tonaregedu Cristo umodyie tuiwodo. Du kodi icare tagiarigo taro pegarewyji, tameardae pemegado ma, taro pegarewy okwawo. Du inodytabore boe pemegarewy, boe butugurewy umode tuburedo tai, Pao koia, icare umode makudumode tagaiwu Jesus Cristo rojai tagae. Mare umode turugadu muguwo baru tada jii, moto, baru jamedu boe umode tubemegado du kae, uwo nono Pao makore profetadoge eiabiji, awy moto paru piji. Boekare, Moisés makore marigudu, akore: “Pao Aroe Eimejera umode ia profeta ure nono ireorewy kuo tamanamage etoiabiji, dure tameardumode bataru jameduji. Biapagamodykare awy profeta bataru jiuge eiamedu boe ewogwamode pi tuku boe epiji” (Deut 18,1519). Profetadoge eiamedu boe ereadodure nowy inoduji jii Samuel piji jii awy meri kae. Profetadoge etorere tagi. Paore tuwadaru maku taomage etai, tagai jamedu, cewy makore Abraão jitu: Awagedu koiare umode awy moto kejewu boe eiamedu boe eiwa aidugirido ma, taiamedywo taiaedo taro pegarewy piji. Paore, tui Tonaregedu jewodydo dykeje, ure arego tagae boetoji, uwo taiwo aidugirido ma, taiamedu boewo taiaedo taro pegarewy piji.

4. Boere Pedro, João mage etugu baicorewy to. Apostolodoge emagoi boei du tonajire icare, sacerdotedoge mare saduceudoge, mare Pao uwai tadawyge eimejera etaregodure. Ekorigodure ei, enure boe eerduwado kodi, emagore boe eewodumode Jesus ie tabodu jitu kodi. Icare ere tugeragu ei, ere tugu baicorewy to jii barogwa kodody kae, boeco puredugodynure kodi. Mare meardure ewadaru jiwu ia makarewyge emeartorure ei, du kodi icare meartorurewyge ere 5.000 bega bega tu je. Barogwatore icare, nowy boe eimejerage, nowy codydoge, nowy bapera epage, ere tudo pui nowy Jerusalém bakurirewy tada. Ere tudo pui nowy sacerdotedoge eimejera iei Anás cedu apo, Caifás, João, Alexandre mare sacerdotedoge eiamedu apo. Ere apostolodoge eragojedo toiadoda, enoragodure ei, agore: Ioguduba ie taboba torore oinono? Icare Pedro, Aroe Pemegarewy metui tudada dytabore akore: Boe eimejerage, paopegamage, tawiapagado mato iwadaruji: Awuji tanoranure cei awy kogodurewy bogai, ioguduba ie taboba pemegagodure du bogai. Icá, taiamedu boe, mare Israeldoge eiamedu, taerduwado: Jesus Cristo Nazaré pijiwu, cewy tare bu i padui pugajejedykejewu, mare Paore jewodydo birewyge epijiwu, ie mitodytabore awy imedu pemegagodure, rakojere taegai. Tagire tare awy Jesus pijido ui nono ia ipo paga pagawu, mare ure turagojedo ure nono bai ipo remawu. Iaboe iaboe koia karega boe emode tuginorudo, boe emode tubemegado, paga karega, awy baru kuda iaboe iaboe ekie makudukare ime etai du koiawo pabemegagodure, mare ie mitodytabore umode pabemegado. Tuiordui Pedro, João mage ekidagoduji du koiare icare eebogodure, paga karega, eerduware jorduwakare bapera jiwygeie emageduji. Eerduware Jesus metageie emageduji. Mare eerdui nowy imedu pemegadodurewy mugui ebodu jitu koiare, egoiwakare tumagowo ei. Ere apostolodoge edo tudawyje nowy emugure tadawu bai piji, dykejere icare emagore pui. Egore: Inoba paromode awy imei? Paga karega, ero kurirewy akaru ure taodo Jerusalém tadawyge eiamedu joki, du kodire paroiwakare paerduwa bokwado eroino duji. Mare awy akaru ukawo taodody kuricigodo pugeje boe ekao, pamode epagudydo emago kawo awy ie tabo iaboei iaboei awy otobiji pugeje. Icare emagore ewogai, egore ei emago kawo, ekawo boe eerduwado awy Jesus ieji pugeje. Icare Pedro mare João egore ewadaru jipagi: Tamagodo ji ka: Kakoduwuba pemegamode Pao jekai: cemeartoruwo tawadaruji, iarema cemeartoruwo Pao bataruji? Ceroiwakare cemago kawo ceerdure jiboeji, cemeardure jiboeji. Du kejere icare enogituware ei pugeje, icare ere tugera ra epiji, erorerumode eidu kodiboe bokware kodi, epagudugodure boece jamedu, paga karega, boe eiamedu boe ere Pao akaru pemegado nowy ure tudowyje du kodi. Paga karega, cewy pemegadodurewy imedu o jorure kodure ikera pudogidure iwure pudogidure ikera pudogidure iwure pudogiduredu kori.
Meartorurewyge ere Pao kurido tuiordui apostolodegei pugeje du koia. Nowu apostolodoge ere tudawyje nowy piji, dykeje ere tugirimi tumanamage etae, ereadodure ewiegai cewy sacerdotedoge, boe codydoge, egore puduiboe jamedu boeji. Tumeardui awy inodu jitu kejere icare, eiamedu boe ere tumago rakado Paoji, egore: Cegimejera, akire are awy baru to, are awy moto to, are mugure baru tadaboe, mugure moto kejeboe jamedu to. Akire Akaroe Pemegarewy koiare akagore cewy Davi okwabiji: “Kodiba padure pumekejewu boe ekodu kagirire pui? Kodiba boe emeardaere paga tu je, kodiba? Awu moto kejewu boe eimejerage ere turagojedo, ere tudo pui tumago pegawo Paoji, tumago pegawo o Cristoji” (Sl 2,13). Paga karega, ica, Herodes, Pôncio Pilato, padure pumekejewu brae eiamedu boe mare Israeldoge ere tudo pui awy bakurirewy tada, etonare atugare pemegarewy Jesusji, dure are boe eimejerado ema. Mare dytabowo erore nono akaidure marigudu uwo tudowyje. Du kodi icare, Cegimejera, akaiwodo ewadaru pegarewyji, dykejere atugaregedo awadaru arego boe etae tubagudu bokwa tabo rugadu. Akera raido boe ewygeje ma, boe ekogodae akedywo, aro kurirewy, aro rakarewy awadydo, atugare pemegarewy Jesus ie tabo. Awu enogwa kurirewy akedykeje kuri je, nowy ere tudo pui kejewu moto amagadure, eiamedure okorobadure Aroe Pemegarewy tabo, icare ereadodure Pao bataruji boe ewiegai, tubagudu bokwa tabo. Meartorurewyge eiamedu ure nono ia boe ewabo ui mito tu je du reore. Iaboe iaboe emagokare toroeie toroece, mare eiamedu boe boe eiamedu oroere. Apostolodoge eragare, ekidare dytabore ereadodure Pagimejera Jesus jewoduji. Pao o boe pemegarewy awadure eiameduji. Iaboe iaboe marenarukare emage, paga karega, o motorewyge eiamedu boe, uwairewyge eiamedu boe, ere maku, ere mori arego mato, ere bu apostolodoge ewure paru, du pedodure eiamedu ai tu tu tuboi du reore. Du reorere ia imedu iei José cedu (du apostolodogere iedo Barnabé, boe ewadaru tabo: Boe Eegareae epa), ia maragodure Pao uwai tadawu, Cipre moto pijiwu, o motore. Icare ure maku, ure mori reko mato, ure bu apostolodoge ewure paru jamedu.

5. Ananias mare Safira ero pegarewy. Ia imedu iei Ananias cedu, ure ia to moto maku, ure toreduje bie. Du kejere icare ure mori kado oiado, ia kobo mugure pudabo, toreduje aidui ji jamedu dytabo, ure ia kobo reko apostolodoge ewure paru kae. Mare Pedro akore ji: Ananias, kodiba Aroe pegarewyre tuienado awaboji, dytabore awadararodure Aroe Pemegarewyji? Du kodi icare awadararodure ako moto moriji. Umodukana turugadu amuguwo tabo, akai maku dykeje, iarema ai maku dykeje aroiwamodykare amuguwo mori tabo akaidui jitu keje? Kodiba ameardaere oinono awabo tada tu je? Ime ei karega, Pao jire awadararodure. Tumeardui nowy bataru jitu keje kuri je, cewy Ananias buture tuwi tabo tu je. Meardure awy inodu akaru jiwyge eiamedu boe epegudugody kuricigore. Du kejere icare ia ipare ere birewy reko nowy piji toro baawadu kae, ere tugu mototo. Boe raikare dykeje, oredujere turemo jamedu, tuiorduwa bokwa tabo ure tudowyje duji. Icare Pedro unoragodure ji akore: Aredu, amagodo iwiegai: tare tago moto maku awy inodu mori bogai? Akore: U! Nowu inodu bogaire cere maku. Icare Pedro akore ji: Kodiba tare tawadaru maku puai tawo tarokogado Aroe Pemegarewyji? Ica, ure akoredu tugu mototowyge ewure mugure jice baiporo keje, emode arego jamedu. Kuri je nowy aredu buture bure paru, icare bire tu je. Du kejere icare cewy ipare ere turemo, eerdure bireduji, ere reko toro baawadu kae, ere tugu mototo tu oino toredu meki, Nowu boe eiamedu boe epagudu kuricigore; meardure akaru jiwyge epagudu kuricigore jamedu.
Apostolodoge ero kurirewy. Du tabore icare apostolodoge ere turo kurirewy makaguragado boe etoiadoda, ere tudo tudo pui cewy baiporo kurirewy iei Salomão cedykeje. Iage epagudure tuwo tuburedo ei, boerema emago pemegaguragare ei. Meartorure Pagimejera jiwu ime areme emagagodure gu gu gu je. Du tabore icare ere kogodurewyge etarego awara kae, ere emugudo kugadoge etada, Pedro o boetugu butuwo iage etae, kodui nono dykeje. Mugu puredure Jerusalém jiwu bakurirewyge epijiwu ia boe makarewyge etaregodure jamedu, ere kogodurewyge erego mato, ere Aroe pegarewyge emedure tadawu boe erego mato, icare epemegagodure.
Braere apostolodoge etugu baicorewy to pugeje. Du kejere icare sacerdotedoge eimejera mare okwacere jaogwaiwyge (duwygere saduceudogere emage), ere turagojedo tugori kuricigorewy tabo. Ere tugeragu apostolodogei, ere etugu baicorewy to. Boekimorema, Pao ia o tupa ure nowy baiporo jado boeco oia keje, ure eebu baawadu kae, akore ei: Toro Pao uwai kae, tareadodydo boe etae bataru pemegarewyji. Tumeardui nowy bataru jitu tabore icare, ere turemo Pao uwaito, icare ere boe eerduwado. Du tonajire icere nowy sacerdotedoge eimejera mare okwacere tuiaogwaiwyge ere tudo pui, dykejere ere brae eiemejera kurirewyge, mare codydoge eto pui, dykejere emagore apostolodoge ewogai, etuwo mato nowy baicorewy piji. Icare nowy tugobaigarege eture toro. Boekarema, tui nowy baicorewy baiporo jado dytabore icare eerdukare ei, icare ere tugirimi tuibagi akaru tabo. Egore: Ceerdure baicorewy mitu pemegaji, tugobaigarege eedure baiporo keje, icare cere baiporo jado, mare ceerdukare boeji nowy bai tada. Nowu akaru kejere icare, nowy sacerdotedoge eimejerage mare Pao uwai tadawyge eimejerage tori buture eiagi dugu dugu, enorare pui kaboba kodiba? Boekarema, iage etaregodure akaru tabo, egore: Cewu tare tugu baicorewy towu ime eedunure toro Pao uwai tada, tui boe eerduwado dytabo. Du kejere icare nowy Pao uwai kejewu tugobaigarege eimejera uture tudugarege ebo toro etae, ure erego mato, mare butugu tabo, epagudure boe emode tori to pudui du koia. Ere erego mato, ere eremo toro brae eimejerage kurirewyge ere tudo puiwo kae. Du kejere sacerdotedoge eimejera unoragodure ei, akore: Cemago awadure tai takawo boe eerduwado cewy ie tabo. Du kodi karega, tare Jerusalém korawu tare boe erduwado jiboe tabo. Tagaidure tawo awy imedu ku butudo ceiogi? Icare Pedro mare ia apostolodoge egore bataru jipagi: Ure turugadu cemeartoruwo Paoji ime ekori. Ica, paomage eno Aroe Eimejera ure cewy tare bito tai bu i padui pugajejedykejewu Jesus jewodydo. Tugera pemegarewy tabore Pao ure rakojedo, ure boe eimejerado ema, ure boe einorudowudo ema, tuwo Israeldoge epemegado, tuwo ero pegarewy okwado. Awu inodu jire ceerdure, jire cereadodure, cewy Paore maku meartorure jiwyge eiamedu boe etaiwu Aroe Pemegarewy koia. Icare tumeardui nowy ewadaru jitu kejere icare nowy brae eiemejerage boe korire pudui, etaidure tuwo nowy apostolodoge ewido.
Gamaliel mearudae. Boekimorema, ia nowy brae eimejerage ui mito tu jedu, ia fariseu iei Gamaliel cedu, jorduwa rakarewy, boe eiamedu meartorure jiwu, ure turagojedo. Makore boewo apostolodoge etawyje nowy piji biega tu je, dykejere akore tumedage ewiegai, akore: Israeldoge ime, tameardae tugu, tameardae pemegado taromode awy ime eiwoji. Tawiapagado: marigudu ia imedu iei Teuda cedu ure tuguwo tui tudo nono ia imedu kurirewy ureore dytabo. Ia ime ei puredu tu 400 cedu ere tudo pui ae. Mare bitodure, dykejere icare meartorure jiwyge eiamedu boe ere taodo, icare etagedure. Awu rekodajire icare, Judas Galiléia pijiwu, ure turagojedo pugeje boere cie bu bapera kejedu kodiboe keje, ure tumugudo boe eiamedu boe keje toro pudabo, mare ema jamedu bire, du kodi icare uture rekodajiwyge eiamedu boe ere taodo boe paru kajeje, etagedure jamedu. Oinore icare imode taerduwado taro pega kawo awy imei. Nowu ime epiji, etudo. Paga karega, etaidure jiboe, erore jiboe aregodure ime epiji ma, okwamode taobiji. Mare aregodumode Pao piji ma, taroiwamodykare tawo okwado. Tamode tagonado Pao mitoduji. Icare emeartorure bataruji. Emagore apostolodoge ewogai, ere boe edo iwara to ei. Du kejere icare emagore ei ekawo boe eerduwado Jesus ie tabo pugeje, icare ere tugera ra epiji, ere etudo. Icare apostolodoge ere tudawyje nowy brae eimejerage ere tudo puiwo piji tuiegare tabo, mare ure turugadu brae eroreruwo pudui Jesus ie koia du kodi. Meri jameduji jii je ere boe eerduwa eerduwado Pao uwai tada, boe ewai tada jamedu.
6. Diaconodoge. Nowu du kodi meartorurewyge eidody kuricigore, du kodire nowy Grécia o moto pijiwu ime emago pegagodure hebrewydogei, paga karega, to okoge bokwarewy areme eredugodure, nowy ei toroe pedo pudui dykeje tu tu tu je. Du kodire icare nowy apostolodoge ei ikera pudogidure pobe taci iwurekotodu ere meartorurewyge eto pui, egore ei: Ukare turugadu cewo boe enoroe remagu, cei Pao bataru pijido dytabo. Du kodi icare, iwiemage, tamode ia ime pemegarewyge, jorduwarewyge, Aroe Pemegarewy jore kejewyge ei ikera awubodure pobe taci ikera awubowutodu, tamode etawyje tabiji, duwygere cemode awy maragodae maku etai. Cegirema, cenogwamagudumode Paoji cereadodumode Pao bataruji. Du kodi, ere tawyjewyge reo: Estêvão, ia meartoru kurirewy imedu, Aroe Pemegarewy jore kejewu; Filipe, Prócoro, Nicanor, Timon, Parmena, mare ia meartorurewy Antioquia pijiwu iei Nicolau cedu. Ere awyge erego apostolodoge etae, duwygere, togwamagudui Paoji eparu tabo dytabore icare ere tugera bu ewygeje. Icare Pao bataru ure taodody kuricigodo, meartorure Pao bataru jiwyge emagagody remawunure nowy Jerusalém tada, nowy judeudoge eno sacerdotedoge makaguragarewyge emeartorure jamedu.
Diácono Estêvão. Cewu Estêvão, Pao o boe pemegarewy, ro rakarewy jore kejewu imedu, ure turo kurirewy towyje towyje boe etoiadoda. Boekimorema, ia boe keje, ia sinagoga tadawyge, duwyge ekiere libertodoge ia Cirene pijiwyge, Alexandria pijiwyge; Cilícia, Asia pijiwyge eno sinagoga tadawu ia emage ere turagojedo tumago pegawo Estevaoji. Mare egoiwakare ji, jorduwa rakarewyre ema kodi, Aroe Pemegarewy jore keje kodi. Du kodi icare ere ia ime ero pegado emagowo tumearduie mako pegai Moisés jituji, Pao jituji. Icare ere boe eiamedu boe, codydoge, escribadoge, eiodo tuwadaru keje Estevaoji. Icare ere tugeragu ji, ere reko toro brae eimejerage etae. Icare ere nowy batararodurewy ime erego mato, duwyge egore: Awu imedu mako pega pegare Pao uwaiji, Moisésre boe eroiaguduji jamedu. Cemeardure makoi oinoduji: Jesus Nazaré pijiwu umodyie awy Pao uwai butudo, umodyie Moisere cerodo boe barigu puibagi. Du kejere icare nowy brae eiemejerage eiamedu boe ere tuioku kidydo ji, etaiwore ji. Boekarema, je urugure nono ia Pao o tupare.

7. Estêvão uwadodae. Icare sacerdotedoge eimejera unoragodure ji, akore: Oino rugaduna? Akore ei: Iwiemage, imanamage, iogamage, tawiapagado mato. Pao Aroe Eimejera ure towadydo paedoga Abraão jekai, mugure Mesopotâmia kimo dytabo, kodumode tumuguwo Hara kejedu otodai. Akore ji: Atawyje ako moto piji, awobe epiji, atudo toro imode aerdydo jiwu moto kae. Icare ure tudawyje Caldéia moto piji, uture toro Hara moto kae, dypijire, uo okware dykeje, Pao Aroe Eimejera ure aru awy tumugure kejewu moto kae. Ukare ia moto makai o motoce rugadu, mare akore tumodyie makai, dykejere tumeduie maku ore etai, orekare roga dytabo. Pao akore ji mugumodyie ia moto tuginoiwu keje, toroie ia brae emode tudugaregedo emage, erorerumode ei, jorumode ikera pudogidure iwure pudogidure ikera pudogidure iwure pudogidure du tonaji. Mare Pao akore oino jamedu: Irorerumode rorerure eiwygei, dykejere etaregodumode nowy piji tumaragodywo inai awy moto keje. Icare Paore tumeduiado Abraãoce, du kodire Abraão ure tuwiri kado, du kodire ure Isaac botudo, dykejere, merire ikera awubodure pobe taci ikera awubowuto dykeje ure Isaac biri kado jamedu. Isaac ure tonaregedu Jacó biri kado jamedu, duwure tore ei ikera pudogidure pobe taci iwurekotodu ewiri kado jamedu, duwygere paedogamagere emage. Icare nowy Jacó ore ekorire tuwie José ji, du ere maku Egito kejewyge ekera kae. Mare Pao mugure apo. Ure inorudo ucebae jamedu boe piji, ure jiwo aidugirido, ure jorduwa rakaguragaredu makai nowy Faraão, Egito kejewyge eimejera kurirewy jekai, duwu ure Egito kejewyge eimejerado ema, ure jetudo tuwai jameduji jamedu. Du kejere boe eke boi kurirewyre Egito kejewygei, boe ere tuiwo kuricigodo. Paedogamage eerduwakare kaboba emode ko. Mare Paedoga Jacó jorduware trigoie Egito keje duji, dykeje ure tore ekodydo toro boetoji. Du rekodajire eture toro pugeje, dykeje José ure tumanamage edo boe pa pudui, icare ure brae eimejera kurirewy Faraão jordydo tuwobei. Du kejere José makore tuo bogai uwobe eiamedytabo, duwygere emagare, ere 75. Icare Jacó ure turawyje Egito kae, nonore akurure, paedogamagere jamedu. Icare ere era reko jice Siquém moto kae ere etugu Abraão ure aruwu aroe eiaro tada. Ure nowy aroe eiaro aru mori kuri inodytabo, Henoc ore ekera piji, duwu Henoc nowy Siquém kejewure ema. Boe aregodure pudae Pao makore Abraão jiboe umode tudowyje du kae. Abraão uwobe eidodure, erijodure Egito keje. Jii ia Egito kejewyge eimejera kurirewy tuginoiwu boture, du jorduwakare José jiboeji. Nowu brae eimejera pega remawunure paobei, rorerure paomagei, ure edo tore ewarigu ewiwo. Nowu du kodi Moisés boture. Moture Pao jekai, mugure tuwai tada arii pobe ma jewu metuia bokware. Du kejere, barigudure dykeje, Faraão onaregedu aredu ure tugeragu ji, ure ricodydo umagai tonaregedu jiture. Moisés jorduwadodure Egito kejewyge eerduware jiboe jamedu boeji, ure tudurudo tuwadaru tabo, turo tabo. Aregodure tuioru ikera pudogidure iwure pudogidure ikera pudogidure iwure pudogiduredu kae dykeje, aidure tuiordywo tuwobe Israeldogei. Nonore icare jordure ia Egito kejewu imedu rorerui ia jituji, aidure tuwo tugerabraredo ji, ure marenaru morido, ure nowy Ejito kejewu bito. Upagare tuwobe emode boe pa Pao umodyie einorudo tugera taboduji, mare ekare boe pa. Nowu meri rekodajire icare, ia emage ei pobedu erugodynure pui, icare jemarure tuwo ewudugugo pui. Icare akore ei: Imedage, tawobenure puje, kodiba tagorigodynure pui? Mare nowy ure tuwie okoridowu akore ji: Ioguduba koiba ure cegimejerado aki? Amodukana iwido nowy aro magai Egito kejewu jitudu reore? Awu bataru keje, Moisés rekodure, ure tuwiado, mugure Madian moto keje, tui nono ia moto tuginoiwu pijiwu reore, torore ure toredo pobe. Joru makaguragare dykejere Pao ia o tupare towadydo jekai, toro boe pagawu tada, puredu Sinai torekoduji, ia botoguru uru oiabiji. Icare Moisere tumeardaedo pudui, tuiordui nowy jitu koia, ure tuburedo tuiordywo kaboba jiba inoba urewyba. Du kejere Pao makore ji, akore: Imire aomage eno Aroe Eimejeranure imi, Abraão, Isaac, Jacó eno Aroe Eimejeranure imi. Icare Moisés pagudugodure, ukare tuioku awogado. Icare Pao akore ji: Awure tadawu tawyje. Boe pagawu moto keje karega aragojere. Iordu birigodure mugure Egito kejewu iwobe ecebaeji. Imeardure etoraguduji, icare itaregodure iwo edo cinorudo. Ica, mato, imode atudo Egito kae. Awu Moisés mitodu, du ere barigu tagoi oino jitu tabo: Ioguduba ure cegimejerado aki? Emare Paore utudo tui boe eimejerado ema, tui boe einorudowudo ema dytabo, nowy ure towadydo botoguru tadawu Pao o tupa jetui jitu tabo. Emare ure paomage etawyje Egito piji, tui turo kurirewy awadydo Egito keje, Pobo Kujagurewy keje, boe pagawu keje jorure ikera pudogidure iwure pudogidure ikera pudogidure iwure pudogidure du tonaji. Awu Moisés mitodu makore israeldogei, akore: Pao umode ia profeta tawyje tabiji tawogai, du umode nono ireore. Awu Moisés mitodu mugure paomage eedui boe matadu tadawyge ebo, mugure makore ji Sinai torekodu ao kejewu Pao o tupa apo jamedu. Aire boe eemode koiawu bataru makudure ai, tuwo maku cenai. Paomagerema, emeartorukare ji; tuwabo tadare ere tugirimi Egito kae. Emagore Aarão biegai, egore: Ia aroe eimejerage etawyje cenai ewo cerego. Paga karega, ure cedawyje Egito pijiwu Moisés jire ceerduwakare kaiba kodure. Nowu du kodi ere ia tapira imedu to meriri ekurewy tabo, tui ia aroe eimejera pagawudo ema, ere barege ewido jekai, eegarere nowy turore tugera tabo boeji. Du kodi icare Pao ure tuiaedo epiji, ure epijido ewo tubujodo baru tadawu kuiejedogei, uwo magai atugododure profetadoge eno bapera keje du reore: “Israeldoge, tare barege ewido tawo ikurido, nowy boe matadykeje, jorure ikera pudogidure iwure pudogidure ikera pudogidure iwure pudogidure pugeje du tonaji? Ukare ino. Mare tagaidure Maloque uwaiji, tagodure tao pagawu Refa awaraji, tare awague etowyje tagera tabo tawo tabujodo ei” (Am 5,25 27). Pao bataru jaira mugure paomage ebo boe pagawu tada. Awu Pao bataru jaira todure nono Pao makore Moisés jitu du reore. Makudure paomage etai duwygere arego biri kadodukarewyge eno moto kae, tugimejerai Josué du tonaji. Du kodi, Paore nowy biri kadodukarewyge etawyje nowy piji, ure eiaedo paomage ei. Icare nowy Pao bataru jaira mugure toro ebo jii paomage eimejera Davi aregody kae. Awu imedu pemegare Pao jekai, akore pudui tuwo ia bai mugudo Jacó o Aroe Eimejera ai. Boekarema, paomage eimejera Salomão rugadure ure Pao kurirewy uwai mugudo. Du inodytabo, Pao Aroe Eimejera mugukare ime ere pemegadowu baidoge etada, ure nono profeta akore: 49”Barure imuga reno, motore iwure pa reno. Kakoduwu baiba tamode pemegado inai? Oinore Pao akore: Kakoduwu boe eedaba imugure tada? Imi karega ire boe jamedu pemegado? “ (Is 66,12). Aora rakarewy ime, birikadodukarewy tawabo tawiaja tabowu ime, tare tadugu tadugu Aroe Pemegarewy ro kuda. Taro tarore nono taedogamage ereore. Kakoduwu profetadoge eiba taomage ekodu kagirikare ei? Taomagere makore Imedu Pemegarewy aregodumodyie du jiwyge ewido, tagirema nowy Imedu Pemegarewy maku, tare bito. Tagaire Moisés o boe eroiagu makudure tagai, Pao o tupadoge ekera piji, mare tameartorukare ji. Emeardui awy bataru jitu kejere icare, ekodu kagirire ji, ere boe to ji boe kori koia ji. Emarema, Aroe Pemegarewy mugure apo, ure tuioku kidydo baruto, Aiwore Pao Aroe Eimejera uruguji. Icare akore: Ica, iordunure barui tuiado duji, Imedu Onaregedu rakojei Pao Aroe Eimejera kana pemegarewy jaogwai duji. Du keje icare enoiogwari kuricigore, ere tugera bu tuwiaja keje, eiamedure ere tubodo apo turugody tabo ji, boe kori koia ji. Ere reko toro bakurirewy kujebiji, ere tori to ji tuwo bito. Ure tori to jiwyge ere to aroia boarewy tawyje, ere bu nono ia iparedu iei Saulo cedu apo. Du kejere ere tori to nowy Estevaoji. Emarema okwamagudunure Paoji, akore: Ikimejera Jesus, akeragu itaroeji akabo Du kejere ure tubujodo, icare oiogwarire, akore: Pao Aroe Eimejera, awiagodydo awyge eroi ii duji. Icare, awy tuwadaru kejere icare akurure.

8. Saulo. Saulo jore ewygeje, ei nowy Estêvão bito duji. Nowu meri mitodu jire icare brae erugody kuricigore Jerusalém kejewu meartorurewygeidu ure tubaru towyje. Du kodi icare nowy meartorurewyge ere taodo Judéia kao, Samaria kao; tu apostolodoge emugure Jerusalém tada. Du tonajire ia meartorurewy ime eemarure tuwo Estêvão tugu mototo, etoragudu kuricigore bukeje. Saulo rema, kodu kagirinure Igrajaji. Du kodire ure turemo baidoge eto, ure ime, areme etawyje nowy piji, ure erego baicorewy to.
Dicono Filipe maragodui Samaria kejedu. Boekarema, ure taodowyge etu eture boe jamedykeje tureadodui Pao bataru jitu dytabo. Ia emage iei Filipe cedu, ure turawyje Samaria moto kae, readodure Cristoji mugure nowy moto kejewyge ewiegai. Makarewyge ewiapaga awadure nowy Filipe bataruji, ewiapagare ji, eerdure ro pemegarewy kurirewyji. Boekimorema, Aroe pegarewyre tudawyje Aroe pegarewy meture tadawyge epiji, tuiogwari kuricigo tabo. Jamedu meru bokwarewy, pogora bokwarewy makarewyge epemegagodure jamedu. Du kodi icare boe eegare kuricigore nowy bakurirewy tada.
Bari Simão. Nonore ia imedu iei Simão cedu, mugure nono, dure turo rakarewy to to bakurirewy tada, du koiare Samaria kejewyge eebogodure roji, du ure nono ia bari ro rakarewyre. Biegarewyge, ricorewyge eiamedu boe ewiapagare ji, egore: Awu imedu ure nono Aroe Eimejera iei Kuirirewy cedu ro rakareboere. Emeartorure ji, paga karega, marigudu ure eekuri paga pagado turoi bidugudugu jitu tabo eegai. Mare emeardure Filipe makoi Pao o boe pemegarewyji, Jesus Cristo akaruji, du rekodajire icare emeartorure bataruji, icare ime, arema, etaidure tuwo tao pegodo. Icare nowy Simão jamedu meartorure, icare ao pegododure. Icare ukare tuiaedo Filipeji, tuiebogodui ro pemegarewy, ro kurirewy makarewyji. Apostolodoge emugure Jerusalém tadadu, emeardure Samaria kejewyge ei tugeragu Pao bataru jituji, icare ere Pedro mare João etudo toro etae. Awyge etaregodure toro dykejere icare enogwamagudure Paoji nowy meartorure maiwyge eparu tabo, Aroe Pemegarewy makudywo etai. Awurema karega, nowy du kodi Aroe Pemegarewy makudukare ia etai ia etai roga, mare etao pegododure Jesus ie tabo tu je. Du kodi icare nowy apostolodoge ei pobedu ere tugera bu etaora keje Aroe Pemegarewy makudywo etai du bogai. Icare cewy Simão jordure Aroe Pemegarewy makudui etai Apostolodoge ei tugera bu etaora keje dytabo duji, icare akore tumodyie diiero maku etai, tagoi oino dytabo: Awu taro raka maku inai jamedu ma, imode ikera bu aora kejewu jamedu boe Aroe Pemegarewy makudywo etai. Icare Pedro akore bataru jipagi: Ako diiero okwawo pi tuku akabo, ameardaere Pao o boe pemegarewy akomodyie diiero morice du koia. Awu Pao maragodae ia koborogu makudukare akai rugadu, paga karega, awabo rorogodure Pao jekai kodi. Akodorogado ai awy aro pegarewyji, akogwamagudydo Paoji, boe jokodu kare kare, awy aro pegarewy okwawo. Mare paga karega, itaiwonure ai, jirireboe kuricigorewy tadare amugure, boe pegarewy ure akogudo. Icare nowy Simão akore: Tagogwamagudydo Paoji iparu tabo ma, tamagore jiboe iaboe iaboe ekawo tudowyje ii.  Icare apostolodoge ereadodure Pao bataruji, tui tuiodo keje turo pemegarewy tabo dytabo, dykeje icare ere tugirimi Jerusalém kae. Ere Pao bataru kogado Samaria kejewyge eno moto kao.
Etiópia kejewyge eimejerago utugare kurirewy. Icare Pao o tupa aregodure Filipe ae, akore ji: Aragojedo, atudo woje cebegi, ure turawyje Jerusalém pijiwu nowy moto biororewy iei Gaza cedu kaewu awaraji. Icare Filipe ure turagojedo, uture toro. Boekarema, ia Etiopia kejewu ia eunuco imedu, duwure Etiopia kejewyge eimejerago iei Candace cedu utugare kurirewy rema, jeture oroe jamedu boeji, du uture Jerusalemto togwamagudywo Pao uwai tada. Icarema unure tugirimi to imaridorewy tabo, dytabore makore profeta Isaias o baperaji. Icare Aroe Pemegarewy makore Filipeji, akore: Apuredu pemegado nowy imaridorewyji. Icare Filipe ure tuburedo ji, meardure cewy eunuco makoi profeta Isaias o bapera atugoji. Icare unorare ji akore: Are boe pa amagoi bapera jituji? Aerduware ji? Akore: Inoba iorduwamode, boekai inodu kogado iwiegai dytabo? Icare makore Filipeji rutuwo uwo tumugudo tumegi. Boekare, padure bapera kejeboe reo: “Ere reko bitodywo umagai ia barogo rogu ureore, umagai mako bokwarewy ia cordeiro rogu du ere bu rogu kado du reore, du reorere ukare togwa jado. Ure tuwiegado du koiare ere pegado, Ioguduba umode ore eremagu? Paga karega bimode du kodi”. (Is 53,s). Icare nowy eunuco akore Filipeji: Areadodydo iwiegai ioguduba jiba profeta akoino? pudumi na? ia tumeduiaji na? Du kodi icare readodure. Ure tuwadaru paru tawyje nowy padure bapera kejewu bataru piji, icare readodure biegai Jesus jiboeji. Eture todobiji, dytabore etaregodure ia pobo ja kae, icare nowy eunuco akore: Pobo reo. Kodiba umodykare turugadu itao pegododywo? Icare Filipe akore: Ameartorumode awabo jamedytabo dykeje, umode turugadu. Icare akore: Imeartorure Pao Onaregedui Jesus Cristo ceduji. Ure imaridorewy buredo, icare ei pobedu ere turawyje pobo kae, icare Filipere nowy eunuco ao pegodo tu je. Ere tudawyje pobo piji kuri je dykejere icare Pao o Aroe Pemegarewy ure tugeragu Filipeji pi tuku toro eunuco joku piji. Icare nowy eunuco uture todobiji tadawaraji, tuiegare kuricigo tabo. Du tonajire Filipe rekodydodyre Azoto kae. Icare uture toro kujebiji, ure Pao bataru kogado bakurirewyge eiamedu tada, jii taregodui Cesaréia moto kae du kae




. Saulo meartorui Pagimejera bataru jidu. Du tonajire icare Saulore akedo pudui tuwo Pagimejerare jorduwadowyge epagudydo tuwo ewido. Du kodi icare uture sacerdotedoge eimejera ae. Makore ji bapera bogai tudywo Damasco bakurirewy kejewu judeudoge ere tudo pui tumagowo Pao o baperaji tadawu baidoge eiere sinagogadoge cedu etae. Aidure tuwo meartorurewyge ime areme eiamedu reko ekera kogu tabo, toro Jerusalém kae. Boekarema, kodure awaraji du tonaji, puredu tu Damasco bakurirewyji, icare, aregodure baru pijiwu ia urugureboe rakarewy ure taiado apo pi tuku je. Emarema, buture moto kae tuku. Icare meardure ia boe emagoji akore ji: Saulo, Saulo, kodiba akonare ii awo iwido? Icare Saulo akore ji: Ikimejera, ioguduba akiba? Icare Pagimejera akore ji: Jesusnure imi dure are aiagu iwido. Boe pegarewyre, ai awure to meriri oto todu rema. Icare amagadure tubagudu koia, icare akore: Ikimejera, inoba akaidure irowo? Icare Pagimejera akore ji: Aragojedo, awo aremo bakurirewyto, dykejere boe emagomode ai inoba aromode duji. Boekarema, uture apowyge epagudu rakaguragare, eemeradure makoji, mare eerdukare boeji. Du kejere icare Saulo ure turagojedo moto piji, ure tuioku jado, mare jordukare boeji. Du kodire icare uture apowyge ere tugeragu ieraji du apore ere turemo Damasco bakurirewyto, du tadare mugure merire pobe ma awy metuia bokware jordukai, okwagekai, kudukai boece dytabo.
Ananias ure Saulo ao pegodo. Boekimorema, ia meartorurewy imedu iei Ananaias cedu mugure Damasco tada. Pagimejera makore ji unuiao tada, akore: Ananias, Ananias. Akore: Ikimejera, imireo. Icare Pagimejera akore ji: Aragojedo, atudo toro ia awara iei jetororewy cedu kae, icare anorare ia Tarso pijiwu imedu iei Saulo cedu bogai, Judas uwai tada. Unure togwa kurido. Du tonajire nowy Saulo jordure tunuiao tada ia imedu iei Ananias cedu ui turemo tuwo tugera bu tuwygeje tuiordywo pugejeduji. Icare Ananias akore pagimejeraji: Ikimejera, makarewyge emagore iwiegai awy imedu jiboeji. Uie ure turo pegado meartorure aiwygei, Jerusalém tada duji. Woerema ure bapera arego sacerdotedoge eiemejerage ekera piji tuwo tugeragu meartorure aiwyge eiameduji. Mare Pagimejera akore ji: Atudo toro ae, paga karega, ire nowy imedu tawyje tuwo itagaru reko boe eiamedu boe etae, boe eimejerage eegai, Israeldoge eegai jamedu. Imode udo boe pa uie turugadu boewo togorido igoia duji. Du kodi icare Ananias uture, ure turemo nowy baito, ure tugera bu ao keje, akore: Iwie Saulo, Pagimejera Jesus ure towadydo awaraji aegaidu, ure itudo mato akae, aeku jadodywo pugeje, akaroe okorobadywo Aroe Pemegarewy tabo du bogai. Du keje kuri je, iaboe ui nono kare ewodoredu buture joku piji, dytabore icare jordure pugeje. Ure turagojedo taci je, icare ao pegododure. Du keje okwagere, icare rakare pugeje. Mugure nowy Pagimejerare jorduwadowyge ebo, nowy Damasco keje meri makakare.
Saulo uwadodae boetojiwu Damasco kejedu. Du tonajire kuri je uwadodure sinagogadoge ekao, akore boe ewiegai Pao Onaregeduie ure Jesus Cristo ceduji. Meardure bataru jiwyge eiamedu boe eebogodure, egore: Cewu onare meartorure Jesus jiwygei Jerusalém tada kanao? Aregodukana tuwo erego ekera kogu tabo toro sacerdotedoge eimejerage etae? Saulorema, ure boe pa turo raka awadu iure, ure Damasco kejewu judeudoge epogurudo, tago awadui Jesusie Cristo rema. Meri makakare dykeje icare judeudoge ere tudo pui, ere tumeardaedo tuwo bito. Awu emeardae aregodure Saulo biaja kae. Emagerema eedure bakurirewy baiporo keje meriji boecoji, tuwo bito. Mare meartorurewyge ere tugeragu ji boecoji, ere rawyje nowy bakurirewy tori paru joki, metui kodo tada dytabo.
Saulo maragodae Jerusalém tadadu. Du pijire icare aregodure Jerusalemto. Aidure tuwo tumeduiado meartorurewyge ebo, mare eiamedu boe epagudunure ce, emeartorukare meartoruie Jesus jituji. Du kodi icare Barnabé ure tugeragu ji pudabo, ure reko apostolodoge etae, readodure ewiegai jorduie Pagimejeraji awara keje, pagimejera makoe ji, uie Jesus akaru kogado taidu raka tabo Damasco tada duji. Du otobijire icare, Saulo mugure ebo, tui tudawyje Jerusalém piji, tui turemo to pugeje, tui Pao akaru kogado tubagudu bokwa tabo. Makore Grécia kejewu judeudogei jamedu, awygerema etaidure tuwo bito. Icare meartorurewy umanamage ere boe pa, dykejere icare eture apo jii Cesaréia kae, dypijire ere utudo toro Tarso bakurirewy kae. Nowu du kodi Pao o Igreja butugugodure Judéia o moto jamedykeje, Samaria keje. Ricodure tumeardu kurii Pao jitu tabo. Aroe Pemegarewy koiare ure eidodydo.
Pedro maragodui Lida kejedu. Pedro meru merure boe jameduji, bakurirewy jameduji, ure turawyje Lida kejewu meartorurewyge etae jamedu. Nonore jordure ia imedu iei Enéias cedu, du padu pagare tuba keje jii jorure ikera awubodure pobe ma jewu metuia bokware ikera awobowuto padu pagai tuba kejeduji, ukare tubogora inogido kodi. Icare Pedro akore ji: Enéias, Jesus Cristo koiare ure apemegago. Aragojedo, akera pemegado apaji. Kuri je ure turagojedo taci je. Icare Lida kejewyge eiamedu boe, Saron kejewyge eiamedu boe eerdure ji, du kodi icare emeartorure Pagimejeraji.
Ia aredu jewodui Jope kejedu. Icare Jope bakurirewy tadare ia meartorurewy aredu iei Tabita cedu, mugure nono. Gregodoge ewadaru tabo iere Dorkas. Awu aredu pemegaguragare boei. Ure toroe maku maku du kuricigodo marenarue etai. Boekimorema, nowy boe keje, kogodure, icare bire. Icare ere aimo dykeje, erudure apo bairia cobojewu kae. Lida bakurirewy mugu puredure tu Jope bakurirewyji. Du kodi icare Jope tadawu meartorurewyge emeardure Pedro mugui Lida tadaduji. Icare ere imei pobedu etudo toro togwamagudywo ji: Mato cedae kuri je. Icare Pedro ure turagojedo kuri je, icare uture ebo. Aregodure dykeje kuri je, ere reko cobojiwu bairiato. Ukoge bire pijiwu areme eiamedu boe ere tubodo Pedro apo, icare etoragudure tuiamedytabo, ere jordydo nowy Dorkare tugera pemegado pudaewu eroia boarewy boe, ia tugudae makarewyji. Icare Pedrore eiamedu jeebu baawadu kae, dykejere icare ure tubujodo moto keje, okwamagudure Paoji. Du kejere ure tugirimi nowy birewydo ae, dytabore akore: Tabita, aragojedo! Icare ure tuioku jado, jordure Pedroji, icare ure tumugudo. Icare Pedro ure tugera raido iera kae, ure turagojedo. Icare makore tuwiemage ewogai, nowy ukoge bokwarewyge ewogai jamedu, ure maku etai jewodytabo. Awu akaru ure tumaedo Jope jameduji, du kodi icare makarewyge emeartorure Paoji. Pedro mugure Jope tada meri makaguragare, ia ure barege ewiri pemegadowu imedu iei Simão cedu uwai tada.
10. Judeukare emawu meartorure Pagimejeraji boetojiwu ia tugobaigarege eimejera iei Cornlio cedu. Nowu du kodi ia imedu iei Cornélio cedu, mugure Cesaréia keje, duwure ia Itália pijiwu tugobaigarege eimejeranure ema, Rore nono Pao aidu reore. Meartorure Paoji tuwobe eiamedytabo. Ure toroe maku makudu kuricigodo marenarue etai, okwamagudure jii je Paoji. Ia meri keje, meri jogody tabo, awy imedu jordu awadure ia Pao o tupai tuburedo pudui duji, akoi: Cornélio, Cornélio. oino pudui duji. Icare Cornélio ure tuioku kidydo ji tubagudui ce dytabo, akore: Kaboba, Ikimejera? Nowu Pao o tupa akore: Akogwamagudure bogaiboe, are maku marenarue etaiboe, aregodure Pao jekai du kodire biapagare ai. Du kodire amode ia ime etudo Jope bakurirewy kae, emagowo ia imedu iere Simão cedu bogai, du ie bio Pedro rema, utuwo mato. Emare mugure ia ure barege ewiri pemegadowu imedu iei Simão cedu uwai tada. Uwai mugure pobo maerewy okwai. Icare Pao o tupa uture piji dykejere, makore tudugarege ei pobedu ewogai, makore ia tugobaigare mugure pudabowu, meartorure Pao jiwu bogai. Icare readodure ewiegai tuiordure jiboe jamedu boeji, icare ure etudo Jope bakurirewy kae.
Pedro jordure jiboe. Nowu meri rekodaji, emeru kimoi puredu tu nowy bakurirewy jitu tonaji, meri pagaia keje, Pedro ruture bai ao boarewy kae tuwo togwa kurido. Icare uke boire ji, icare aidure togwagewo. Mare ere uke pemegado du tonaji, ure tunuiao pemegado taci je. Icare jordure barui tuiado duji, iaboe ure nono ia aroia kurirewy ui turawyje baru piji moto kae, oto kogure pobe puibiji duji. Nowu aroia tadare barege eiamedu, kiege eiamedu, awague eiamedu meture tada. Icare iaboe emagore ji: Pedro, aragojedo, awo bito, awo kowyje. Icare Pedro akore: Umodykare ino, Ikimejera! Ikare boe pegarewy kowyje jii je rugadu. Icare nowy boe emago akore ji pugeje: Amago pega kaba Paore pemegado boeji, akagokaba pegaie. Awu inodure tuguwo pobe pugeje. Du kejere nowy aroia kurirewy todure baruto pugeje. Pedrore tumeardaedo nowy jordure jiboeji, kabobao? Du tonajire icare nowy Corneliore etudo torowu ime eragojere baiporo keje tuiemarui Simão uwai bogai. Ere tugera to baiporoji, enorare boei Simão iei Pedro cedu mugu rakuduie nono du bogai. Pedro meardunure tuiordure jiboeji du tonajire icare Aroe Pemegarewy akore ji: Ica, imei pobe ma jewu metuia bokwaredu eemarunure awogai, duwyge emugure nono. Aragojedo, arawyje, atudo ebo apagudu bokwa tabo, inure etudo mato awogai du kodi. Icare Pedrore turawyje, jordure nowy imei, icare akore ei: Imireo. Taemarure bogaiwu imireo. Kaboba bogaiba taroino? Icare egore: Tugobaigarege eimejera Cornélio, imedu pemegarewy, meartorure Pao jiwu, duwure judeudoge eiamedu jordu pemegare ji, emare jordure Pao ia o tupaji, duwure akore ji makoiagu awogai, meardywo awadaruji. Icare Pedro makore ei ewo turemo. Icare ure emugudo tuwai tada, enudywo nono. Barogwatore icare uture ebo, ia Jope kejewu uwiemage ebo jamedu.
Pedro rakojei Cesaréia kejedu. Nowu meri rekodajire icare etaregodure Cesaréia kae. Nowu Cornélio upaganure ewogai. Makore tuwobei, makore tumeardu kurire jiwu tumedagei, ure ewie, du kodire emugure uwai tada tubaga tabo ewogai. Pedrore tuiagu turemo dykejere Cornélio ure tudawyje tuwo tugeragu ji, icare ure tubujodo Pedro bure paru tuwo tubujodo ji. Boekimorema, Pedrore rakojedo taci je, akore ji: Pao Kurirewy karega ure imi, imedunure imi jamedu, aragojedo. Icare, makoi jitu tabore icare, Pedrore turemo uwaito, jordure boe makarewyge eedui nonoduji, akore ei: Taerduware ukae turugadu ia judeu uwo tumeduiado ia moto tuginoiwu pijiwu imeduji, iarema uwo turemo uwaito, macare Paore iorduwado ukae turugadu cewo iaboe iaboe ewarigu cebiji. Du kodire itaregodure mato kuri je, boe emagore iwogai dykeje. Kode, kodiba tagagoino iwogai? Icare Cornélio akore ji: Merire pobe puibiji dyotodaire, imugure iwai tada imagoi Pao jitu tabo, meri jogody tabo, du tonajire icare ia aroia kigadurewy meture jiwu imedu ure towadydo iegai, akore ii: Cornélio, akogwamagudure bogaiboe aregodure Pao ae, Pao biabuture are maku marenarue etaiboe bukeje. Du kodi icare amode iaboe etudo Jope bakurirewy kae, makowo ia Simão iei Pedro cedu bogai, utuwo mato. Mugure ia barege ewiri pemegadowu imedu uwai tada, pobo maerewy okwai. Du kodi icare ire boedo tumagowo awogai kuri je, atuwo mato, icare iegarere atui mato duji. Oinore icare, cegireo cedui pui Pao jekai, cemeardywo Paore amagodo cewiegaiboe jamedu boeji. Icare Pedrore tuwadaru parudo, akore: Boe jokodu iorduware Pao ukae iaboe iaboe kurido iaboe biegado pugori duji. Mare boe eeda jamedu boe keje aidu pemegare meartorure jiwygei, ro pemegarewyge eiamedu boeji. Paore tuwadaru maku Israeldoge etae, ure boe pemegarewy, boe butugurewy readodydo ewiegai Jesus Cristo okwabiji, dure boe eiamedu boe eimejeranure ema. Taerduware awy jamedu boe ui tudowyje Judéia keje, tui paru tugu Galiléia piji, João o boe etaimodu rekodaji. Taerduware Paoi Jesus Nazaré kejewu kurido Aroe Pemegarewy tabo, turo raka tabo duji, du koiare ro pemegare, ure Aroe pegarewy meture tadawyge epemegago, Pao mugure apo du koia. Cegire ceerdure, cereadodure, ure towyje Judéia keje boeji, Jerusalém tada boeji. Du kejere ere bito, ere tugu i padui pugajejedykeje. Mare Paore jewodydo meri pobe ma jewu metuia bokware dykeje, ure udo towadydo. Mare eiamedu eegai karega, mare tu Pao aidure jiwyge eegai, ceegai, duwyge cenogwagere apo, cegudure apo, jewoduredu rekodaji. Ure cemagodo tuwadaruji boe etae, ure cereadody pemegado Pudumie Paore jerewyge, birewyge eimejerado Pudumi duji. Jire profetadoge eiamedu emagore meartorumode jiwyge eiamedu boe ero pegarewy okwadodumodyie ie tabo. Boekarema, Pedro akoinodu tonaji, Aroe Pemegarewy ure turawyje meardure bataru pemegarewy jiwyge eiamedu boe ewygeje. Aregodure Pedro apowu meartorurewy judeudoge eebogody kuricigore tuiordui Aroe Pemegarewy o boe pemegarewy ui turorido biri kadodukarewyge ewygeje jamedu jituji. Emeardure emagoi ia boe ewadaru tuginoiwu jituji, ei Pao kurido duji. Icare Pedro akore: Umodukana turugadu awyge etao pegododywo? Awurema karega, Aroe Pemegarewy makudure etai ui nono makudure cenai du reore. Icare ure boedo etao pegodo Jesus Cristo ie tabo. Du kodi icare enogwamagudure ji emuguwo pudabo biegatu kimo.

11. Pedro ui tuwiemage Jerusalém kejewyge edo boe pa turoinoduji. Du kejere icare apostolodoge, Judéia kejewu meartorurewyge emeardure biri kadodukarewyge ei tugeragu Pao bataruji jamedu duji. Du Kodi icare Pedro ruture Jerusalémto, dykejere icare enogituware ji. Egore: Kodiba are aremo biri kadodukarewyge ewaito, icare, akogwagere ebo? Macare Pedro readodure ewiegai ure tudowyje jamedu boeji, tagoi oino dytabo: Inogwamagudunure Paoji Jope bakurirewy tada, icare ire ido ikinoi, dytabore iordure aroeji: iaboe ui nono aroia kurirewy reore, oto kogure pobe puibiji, ure tudawyje baru piji puredu tu ii. Itaiwo birigodure ji, icare iordu awadure barege, awague, kiege barege, emedui tada duji. Icare imeardure ia boe emagoi iwiegai oino duji: Pedro, aragojedo awo bito, awo kowyje. Imirema, inagore: Umodykare ino, Ikimejera, iaboe iaboe pegarewy ukare turemo iiagi jii je. Icare cewy boe emago akore iwiegai baru piji pugeje, akore: Amagokaba Paore pemegado boeji akagokaba pegaie. Awu inodu ure tudowyje pobe ma jewu metuia bokware, dykejere jamedu boe todure baruto pugeje. Du kejere icare ia ime ei pobe ma jewu metuia bokwaredu etaregodure nowy imugure tadawu bai kae, duwygere boere etudo iwogai Cesaréia piji. Boekimorema, Aroe Pemegarewy akore ii ikodywo ebo ipagudu bokwa tabo. Awu cewiemage ei ikera awubodure mito taci jedu ekodure itabo jamedu. Icare cere ceremo Cornélio uwaito. Emare icare readodure cewiegai tuiorduie ia Pao o tupa ui towadydo tuiegai akoi pudui oinodu jituji: Amode iaboe etudo Jope bakurirewy kae tumagowo Simão iei Pedro cedu bogai. Emare makomode ai bakaru pemegarewyji du koiare amode akinorudo, awobe eiamedytabo. Icare ire iwadaru paru tawyje du tonajire kuri je Aroe Pemegarewy ure turawyje ewygeje ure nono ure turawyje pawygeje marigu du reore. Du tabore icare iwiabuture Pagimejera akoino dykeje: Joãore boe etao pegodo pobo tabo, tagirema tagao pegododumode Aroe Pemegarewy tabo. Kode makudure meartorure jiwyge cenaiwu Pao o boe pemegarewy mitodu makudure etai jamedu ma, ioguduba imiba iwo ituu Pao Aroe Eimejera aidu kuda? Emeardure awy bataru jitu kejere icare emago bokware ji pugeje, ere Pao jekaredo, egore: Kode, biri kadodukarewyge etai jamedu Paore ero pegarewy kiarigodae maku etai, etaregodywo boe eerewo kae. 
Antioquia tadawu Pao uwobe eparu ui tudowyjedu. Du tonajire nowy ure taodo boe jamedu boe kaowyge, cewy brae etonare pudui boe keje, Estêvão o meri keje, etaregodure Fenícia kae, Chipre kae, Antioquia kae, tui Pao bataru kogado tu judeudoge ewiegai dytabo. Mare ia Chipre kejewyge, ia Cirene kejewyge, enogore ekaodu, etaregodui Antioquia kae dykeje, emagore gregodoge ei jamedu, ere Pagimejera o bakaru kogado ewiegai jamedu. Pagimejera mugure ebo du kodire icare boe makarewyge emeartorure, ere tugirimi Pao ae. Awu boe jamedu boe akaru aregodure Jerusalém tadawu meartorurewyge ewiegai. Du kodire ere Barnabé utudo Antioquia kae. Aregodure toro dykejere jekarere tumeardui Pao o boe pemegarewy jitu koia, icare makore ei emugu kidywo Pao apo, turo raka tabo. Paga karega, emare imedu pemegarewy rema, meartoru kuricigore, Aroe Pemegarewy mugure apo. Du kodire ia boe makarewyge ere tumeduiado Paoce. Kuri je dykeje icare Barnabé uture toro Tarso kae, tuiemaruwo Saulo bogai, icare jordure ji, ure reko Antioquia kae. Joru mito tu jedu oto kae, etu eture meartorurewyge ere tudo puiwo kae tu tu tu je, ere makaguragarewyge eerduwado. Du kodire Antioquia kejere nowy meartorure Cristo jiwyge eiere cristãodoge oino boetoji. Nowu kodiboe keje ia profetadoge ere turawyje Jerusalém piji Antioquia kae. Ia emage ui mito tu jedu iei Agabo cedu, ure turagojedo, icare Aroe Pemegarewy koiare readodure ia boe eke boi modyie boei du kuricigomode moto jamedu boe keje. Boekimorema, awy boe eke boi aregodure nowy Cláudio brae eimejera kurirewyi pudumi du tonaji. Du kodi icare Antioquia kejeu meartorurewyge etaidure tuwo tugera braredo, tuwo toroe maku Judéia kejewu tumanamage etai, tu tu, turoia reore. Icare erore oino rugadu ere maku toro Barnabe, Saulo mage ekera tabo.

l2. Herodes onare Pao uwobei, ure Tiago bito. Nowu joru mitoduji, brae eimejera Herodes ure tudugarege edo ia meartorurewyge eiemejerage ekera gogudo turoreruwo ei. Du kodire ure João umana iei Tiago cedu bito toriga rairewy tabo.
Pedro tugudure baicorewy to dypijire Paore inorudo. Icare nowy Herodes ure boe pa judeudoge etaiduie awy roinodu jitu duji, du kodire ure tudugarege edo Pedro ieragogudo jamedu. Awu inodu ure tudowyje nowy judeudoge ere amirewy iogoae metukare tadawu kowyje jiwu meriji. Icare ure tudugarege edo iera gogudo, edo tugu baicorewy to. Ure tugobaigarege ei pobedu jetu nono eetuwo ji, rekodu kawo. Aidure tuwo boe eerdydo ji, nowy Páscoa rekodaji. Icare Pedro meture baicorewy tada, du tonajire icare Pao uwobe enogwamagudunure Paoji jii je Pedro paru tabo. Boekarema, Herodes uiagu boe eerdydo jiwu meri otodaiwu boeco tada, Pedro unudunure baicorewy tada, ia tugobaigarege ei pobedu etoiadoda, iera gogure meriri ikui pobe dytabo. Ia tugobaigarege eedure baiporo keje taiwo tabo ji. Boekimorema, Pao Aroe Eimejera ia o tupare ure towadydo. Kuri je boeragudure nowy bai otoji krk! Icare nowy tupare amagadydo Pedro meto, icare ure jetadydo, akore ji: Aragojedo kuri je. Icare nowy meriri iku buture iera piji kuri tai je. Icare nowy tupa akore ji: Akudawu tugu ai, awurekea kejewu tugu awurekoto. Icare rore ino rugadu. Icare nowy tupa akore ji pugeje: Akudawu aroia bai tugu ai, ako itabo. Pedrore tudawyje, uture rekodaji tuiorduwakai boe jokoduie kodi karega; meardaere tunuiaoie ure duji. Ekodure boetojiwu tugobaigarege ekori, rekodajiwyge ekori jamedu. Du kejere etaregodure bakurirewy okwaiwu baiporo meriri kurirewy kae, ure tuiado taobiji, icare ere pagado kajeje taci, eture puapo nowy bakurirewy kejewu ia awaraji, dykeje icare kuri je nowy Pao o tupa okware pi tuku je. Du kejere icare Pedrore boe pa, icare akore: Icare iordure boe jokoduie Pao koiaie ure to tupa arego iwogai tuwo ikinorudo Herodes iera piji, judeudoge epagare bogaiboe jamedu boe piji jamedu. Ure tumeardaedo dykejere icare uture João Marcos uce Maria uwai kae, nonore makarewyge ere tudo pui tumagowo Paoji. Ure tugera to baiporoji, icare maragodure nonowu ia aredu iei Rosa cedu, uture jice tumeardywo ioguduba ba? Icare meardui Pedro mako jitu koia, ukare baiporo jado tuiegare koia, mare rekodure tuibagi toro baito tureadodywo tumedage ewiegai Pedro rakojeie baiporo keje duji. Egore ji: Akaora bai baire? Akore ei pugeje ema rugaduie, ema rugaduie. Icare egore: O Tupamode. Du tonajire icare Pedrore tugera to to baiporoji pugeje. Boe oto kejere icare ere baiporo jado, eerdure ji, icare erore poku, tori buture eiagi. Icare ure tugera onado ei emago kaiagu, icare readodure ei Pao Kurirewy ui tuginorudo baicorewy pijiduji. Icare akore: Tamode Tiago bie, tamode pawiemage ewie. Du kejere ure tudawyje nowy piji, uture ia boe eeda kae. Barogwatore icare tugobaigaegere tumorora amagadure du kuricigodo nowy ure tudowyje Pedro jitu koia. Herodes jemarure bogai, jordukare ji, du kodire boedo tugogado nowy tugobaigaregei, icare ure edo ewido. Boe raikare dykejere icare Herodes ure tudawyje nowy Judéia moto piji, nowy Cesaréia kae, icare rakojere nono.
Herodes bi. Herodes rugodynure nowy Tiro, Sidnia kejewygei. Awygerema emagore pui, dykejere eture ae, icare enogwamagudure ia utugare iei Blasto ceduji makowo ji, butugugudywo pudui (Paga karega, awy Blastore etaidure jiwu boe eke maku maku etai). Icare makore jiwu merijire icare Herodes ure brae eimejera epa aroia meture pudui dytabore ure tumugudo ture tugogado boei kejewu muga keje, dypijire makore ewiegai. Icare boere tugera to pui, egore: Ia aroe eimejerare akoino! Nowu inodykeje kuri je Pao o tupa ure okorido, ukare Pao jekaredo du koia. Icare ate ere kodu kowyje, icare bire.
Barnabé, Paulo mage ere tugirimi Antioquia kae. Du tonajire Pao bataru itodure, ure tumaedo tu tu tugori. Barnabá, Paulo mage ere tumaragodae akedydo Jerusalém keje, dykejere icare ere tugirimi Antioquia kae pugeje. Ere João iei Marcos cedu ko pudabo.

13. Barnabé mare Paulo emeru boetojiwu. Antioquia tadawu Pao uwobe etada profetadogere, jorduwarewygere jamedu. Ia emage reo: Barnabé Simão iei Corewy cedu, Lúcio Cirene pijiwu, Manam cewy Herodes metuia tugodui puregodajidu kimoboe keje, mare Saulo. Ia meri keje, awyge ere todorogado pudui, dykejere ere Pao jora ko, dytabore icare Aroe Pemegarewy makore ei, akore: Tamode Barnabé mare Saulo etawyje inai emaragodywo itaidure jiboe keje. Du kejere icare, ei todorogado pudui dukejere, ere togwakurido eparu tabo, icare ere tugera bu ewygeje, dykejere ere etudo. Du koiare Aroe Pemegarewy koiare ure etudo, dytabore eture bakurirewy mugui pobo maerewy okwai du iere Seléucia cedu kae. Du pijire eture ika kurirewy tabo ia pobo aiare moto tabowu iei Chipre cedu kae. Etaregodure Salamina bakurirewyto dykejere ere Pao bataru kogado nono judeudoge ere tudo pui tumagowo Pao bataru jiwu baidoge etada. João (Marcos) kodure ebo tuwo tugera braredo ei. Du kejere emerure jii je, nowy pobo aiare moto tabowu kajeje jii etaregodure Pafos bakurirewyto, du tadare eerdure ia judeu iei Barjesu ceduji, duwure boe eekuri pagado turo tuginoiwu tabo, profeta pagarewynure ema. Mugure brae eimejera pemegarewy iei Sérgio Paulo cedu apo. Awu brae eimejera makore Barnabé mare Saulo ewogai, aidure tumeardywo Pao bataruji kodi. Icare nowy profeta paga pagarewy, du iere jamedu Elimas cedu, ure tonado ei, aidure tuwo nowy brae eimejera meartoru kado Paoji. Du kodi icare Saulo, du iere Paulo, Aroe Pemegarewy mugui apo du koia, ure tuioku kidydo ji, akore: Aroe pegarewy onaregedu, ure boe eekuri pagadowu, batararodurewy, onare boe jetororewy jiwu imedu, anure Pao Aroe Eimejera utawara jetororewy meki mekido. Ica, oinonore icare iera butumode awygeje, du koiare aeku bokwamode. Aerdumodykare meri jokuji jii boe emagomode ai pugeje du kae. Kuri je dykejere icare boeco buture joki, icare merure, ure taiado bai bai bai, jemarure ioguduba umode tugera maku pudai du bogai. Nowu brae eiemejera tuiordui nowy Saulo ro rakarewy jitu kejere icare, meartorure Paoji, jeebogody kuricigore Paulo makore jiboeji.
Paulo uwadodae Antioquia bakurirewy mugui Pisídia kejewu keje. Du kejere icare Paulo uture tumedage ebo ika kurirewy tabo nowy Pafos bakurirewy piji, etaregodure Perge bakurirewy mugui Panfília moto kejewu kae. Nonore icare cewy João Marcos uture epiji, ure tugirimi Jerusalemto pugeje. Ekodure toro Perge bakurirewy kori toro Antioquia bakurirewy mugure Pisídia moto kejewu kae. Du kejere icare ere turemo judeudoge ere tudo pui tumagowo Pao bataruji tadawu baito, icare ere tumugudo. Du kejere boe emagore profetadoge eno baperaji, emagore boe eroiagudu padui bapera keje duji; dykejere nowy judeudoge ewai tadawu eimejerage emagore Saulo, Barnabé ewogai, egore: Cemanamage, tagaidure tamagowo iaboeji boe ewiegai dykeje, tamagodo. Icare Paulore turagojedo, ure tugana aogado boe etae, akore: Israeldoge, meartorure Pao jiwyge tagi, tawiapagado. Israel uwobe eno Aroe Eimejera ure tugeragu paomagei pudae, ure eidodydo, emugui Egito keje du tonaji, dypijire ure etawyje tugana rakarewy tabo. Jorui 40 du tonaji, ure enogwagedo ia kugaru awadure jiwu moto keje. Du kejere ure Canaã moto kejewu boe etuwobe makarewyge eeda kedodo, icare ure nowy moto pedo etai jorui 45 du tonaji. Du kejere ure jeture eiwyge emagu etai jii Samuel aregodure du kae. Du kejere icare enogwamagudure ia boe eimejera kurirewy bogai pudai. Du kejere icare Paore Saul, Cis onaregedu, Benjamim uwobe, maku etai jorui 40 du tonaji. Du kejere Paore Saul pijido, ure eimejera Davi maku etai, du jire Pao akore: Iordure Jessé onaregedu Daviji, itaidure jiwu imedu duwu romode itaidure jiboe jamedu boeji. Rekodajiwyge epijire Paore nowy ure boe einorudowu Jesus tawyje epiji uwo nono profetadoge emagore marigudu du reore. Nowu Jesus aregody otodaire, Joãore boe eedorodowu boe etaimodu kogado, nowy Israel uwobe eiamedu boe ewiegai. Emare, tui tumaragodae akedydo du tonajire akore: Cewu tameardaere jiwu imedu, imi karega, mare iregodajire icare ia ikare irugadu iwo bure tadawu iku kiwyjewu aregodumode. Iwiemage, Abraão ore tagi, meartorure Pao jiwygere tagi, pagaire awy umode paginorudowu bakaru rojaidodure. Paga karega, Jerusalém tadawyge mare eimejerage eerduwakare Jesusji, ere tugogado ji, ere bito, dytabore ere tumagore baperaji Sábado meri jiwu profetadoge ewadaru ere towyje. Enogwamagudure Pilatoji uwo bito, eerdukare ro pegarewyji kodi karega. Icare ere bapera atugododure taboboe jamedu towyje, dykejere ere tawyje i padui pugajejedypiji icare ere tugu aroe eiaoto. Macare Pao Aroe Eimejera ure jewodydo birewyge epiji. Icare cewy ruture apo Galiléia piji Jerusalém kaewyge eerdure ji meri makaguragare du tonaji, duwygere ereadodure boe ewiegai. Cereadodynure tawiegai Pao makore paedogamege eiboeji. Ure tumagore eiboe towyje etore ceegai, ure Jesus rakojedo ure nono bapera atugododure Pao roia tabodu reore: “Itonaregedunure aki, awuji ire atowyje” (Sl 2,7). Paore tonaregedu jewodydo birewyge epiji ukawo tugirimi tubegagodywo, ure nono ako reore: “Imode imagore Davi jiwu ino boe pemegarewy maku tagai” (Is 55,3). Davi mitodu ia boe keje akore: “Amodykare atugare pemegarewy kodu pegadodydo” (Sl 15,10). Aró, kode, Davi rore nono Pao ui turoiagudu reore dykejere bire. Tugudure mototo puredu tu taomagei, icare kodu pegagodure. Mare cewy Paore jewodydo bierewyge epijiwu kodu pegagodukare. Du kodire, iwiemage, taerduwado koiaie cereadodynure tawiegai boe ero pegarewy akedumode duji. Emare ure meartorure jiwyge eiamedu boe epemegago, mare Moisés boe eroiagudody koia karega. Icare tameardu awadydo tai cewy profetadoge emagore jiboe butukawo tawygeje. Nowu profetadoge egore: “Ure boe epijidowyge tagi, tameardu awadydo tai, tadugu tai, tabagudu kuricigodo. Paga karega, imode iro kurirewy tuginoiwu towyje taegai, du jire tameartorumodykare ji, iaboe ereadodumode tawiegai dykeje” (Hab 1,5). Du keje icare, ere tudawyje du tonajire icare enogwamagudure ei emagowo pudai pugeje aregodumode pugejewu Sábado meriji. Nowu ere tudo pui dykejere icare, judeudoge makarewyge, judeukare emawu meartorurewy makarewyge eture Paulo, Barnabé mage ebo, duwygere emago emagore ei ekidawo tumugui Pao apo jii je. Nowu Sábado rekodajiwu meriji icare nowy bakurirewy tadawyge eiamedu etaregodure tumeardywo Pao bataruji. Icare judeudoge tuiordui nowy boe makarewygei du koiare, ekorire ei, emago pegare Paulo makore jiboeji. Du kodi icare Paulo mare Barnabé emagore ei tumago raka tabo, egore: Tagaire Pao bataru kogadodumode tagai boetoji, macare tanure pijido, du kodi icare cemode cemegido judeukare emawuege etai. Paga karega, oinore Pao akore: “Ire atawyje awo boe eno moto tuginoiwu kejewyge erugudo, iwo moto kejewyge eiamedu boe einorudo” (Is 49,6). Awu bataru koiare ure jedukare emawyge eegare kuricigodo, duwyge ere Pao bataru kurido. Icare ere turugadu tuwo tumagu Pao ai, duwygere emeartorure ji. Du tabore icare Pao bataru ure taodo nowy moto jamedu joki. Macare nowy judeudoge ere nowy bakurirewy tadawu ia areme kurirewyge edo brae eimejerage erugo Pauloji, Barnabeji, icare ere etudo nowy to moto piji. Icare nowyge ei pobedu ere tuwureko tadawu moto urugudu jukodo ei. Ere tudawyje nowy piji, icare eture Icônio kae. Meartorurewyge rema eegare kuricigore Aroe Pemegarewyji.

14. Paulo mare Barnabé emugui Icônio kejedu. Paulo mare Barnabé etaregodure Icônio kae, dykejere icare ere turemo judeudoge ere tudo pui tadawu baito, nowy turoino reore, du tadare icare ere Pao bataru kogado. Du kodi icare judeudoge makarewyge, gregodoge makarewyge emeartorure. Mare ia meartorukarewy judeudoge, ere judeukare emawyge erugo nowy meartorurewygei. Du kodi karega, Paulo mare Barnabé emugu raire nono kimo, epagudu bokware, emeartorure Paoji, Pao ierabrarere ewadaruji kodi, ure turo rakarewy to to nowy apostolodoge ekera tabo. Icare nowy bakurirewy tadawyge ere tugado puiato: iage ere tumegido judeudoge eiaogwai, iage ere tumegido apostolodoge eiaogwai. Macare ia judeudoge, ia judeukare emawyge ere turagojedo turugodywo apostolodogei, tuwo tori to ei. Du keje icare Apostolodoge ere boe pa, du kodire eregodure Licaônia, Listre, Derbe bakurirewyge ekae, oieiwu moto kae jamedu. Nonore icare ereadodure Pao o bakaru pemegarewyji.
Ure tudowyje Listra, Derbe bakurirewyge etadaboe. Nowu Listra tadare ia imedu pogora pegarewy mugure tada, meru bokware jii boture dypiji jii oino du kae. Meardunure Paulo bataruji tumugui nono dytabo, icare Paulore tuioku kidydo ji, jordure meartoruie tuwo tubemegado. Du koiare ure tumago rakado ji, akore ji: Aragojedo, aedorodo awure keje. Icare ure taredo taci je, icare merure. Icare nowy boe makarewyge, tuiordui Paulo roinoduji dykeje, ere tumago rakado, enoiogwarire Licaônia kejewyge ewadaru tabo, egore: Ime ereorewy Aroe Eimejerage ere turawyje pagae! Icare ere Barnabé iedo Zeusce, ere Paulo iedo Hermesce, paga karega, awy mako makore du kodi. Icare ia Zeus bure joia imedu iei Propeleo cedu ure ia tapiradoge ime eerego mato, nowy bakurirewy baiporo kae, ure ekenawudo, ure edugodo tuwo ewido nowy Paulo mare Barnabé etai, tumeardui Aroe Eimejerageie ure emage, nowy boe eiamedu emeardaere oino jamedu. Mare nowy apostolodoge ei pobedu, tui boe pa nowy oinodu jitu kejere, ere tugudae bowyje, ere taredo nowy makarewyge etoiado. Egore : Ime, kodiba taroino? Boe bimodeugere cegi jamedu tareore. Ica, cenogituwanure tai tawo taedorodo, tawo tagirimi boe pegarewy piji, Pao jerewy kae, koiare ure baru to, ure awy moto to, ure pobo maerewy to, ure mugure jekeboe jamedu boe ure towyje jamedu. Marigudu ure moto kejewu boe etawarado mitotu mitotu tu ereore. Du kodi karega ure towadydo paiamedu jekai jii je, turo pemegarewy tabo, ure butaodoge ewudydo pagai baru piji, ure boe pemegarewydo pagai, ure page kuricigodo boe jameduji, ure pawabo jekare kuricigodo. Mare rakare ei tukawo edo tapiradoge ewido, tukawo edo tubujodo tuiegai. Macare ia Antioquia pijiwu, ia Icônio pijiwu judeudoge etaregodure, duwygere ere boe makarewyge etaora pegado. Du kodi icare ere tori to Pauloji, icare emeardaere tuie bito duji, du kodi icare ere tumugudo keje kororo, toro nowy bakurirewy baawadu kae. Du kejere icare ure jorduwadowyge ere taiado apo. Icare ure turagojedo taci, ure turemo bakurirewyto pugeje. Nowu rekodajiwu meri jire icare uture Barnabé apo toro Derbe bakurirewy kae. Icare ereadodure Pao bataruji nowy Derbe kejewyge ewiegai, ere ture jorduwadowyge emagado nono. Du kejere icare ere tugirimi nowy piji, toro Listra, Icônio, Antioquia (Pisídia kejewu) bakurirewyge etae. Ere meartorurewyge emeardu awadydo pudui tuwo tudurudo tumeartorui Pao jitu tabo. Egore ei uie turugadu pawo paremo Pao mugurewo kae pabagai boe ecebae makarewy kajeje dytabo. Du kejere ere Pao bure jore kejewyge emugudo Igreja jamedu tada. Enogwamagudure Paoji eparu tabo, tui todorogado pudui dytabo, tui togwa kurido dytabo. Icare ere pagado Pisídia moto kajeje, etaregodure Panfília moto kae. Ereadodure Pao bataruji Perge bakurirewy tada, dykejere ere turawyje Atália kae. Du pijire icare ere taredo ika kurirewyto, ekodure Antioquia (Sria kejewu) kae pugeje. Nowu bakurirewy pijire ere tudawyje marigudu tui tumagu Pao ai awy tumaragodae akedugoduredu kae. Etaregodure nono dykeje, ere meartorurewyge eto pui, icare ereadodure ewiegai Paoi turo kurirewy towyje etaiduji, ui judeukare emawyge emeartorudo tuwadaru jituji. Icare emugu raire nono ebo.

15. Judeudoge ei tuwiri kadody jiboe. Icarema ure turawyje Jerusalém pijiwu ia ime emagore Pao uwobei, egore: Tamodykare tawiri kado, Moisesre boe eroiagudo du reore ma, tamodykare taginorudo. Oinore egore ei. Icare Paulo mare Barnabé enogituwa kuricigore ei, mare ekare tuwudugugo Icare eiamedu etaidure tuwo Paulo mare Barnabé etudo toro Jerusalém kae, ia tuwiemage ebo, tunorawo apostolodogei, inoba umode duji. Icare ere tugimadydo nowy Pao uwobe epiji, icare ekodure toro Fenícia, Samaria kajejewu awaraji. Icare ereadodure Pao uwobe eiamedu ewiegai icai judeukare emawyge emeartoruie Pao jituji. Du koiare eiamedu jekare kuricigore.
Apostolodoge eiamedu ere tudo pui Jerusalém tadadu. Icare etaregodure Jerusalémto. Nonore Pao uwobe, apostolodoge, Pao uwobe eimejerage ere tugeragu ei tuiegare tabo. Du kejere ereadodure ewiegai Pao rore puduiboe jamedu boeji. Macare iage, duwygere fariseudogere emage marigudu tumeartorure Pao jitu otodai, ere turagojedo, egore umodyie turugadu boewo judeukare emawyge ewiri kado jamedu, uwo nono Moisés ure boe eroiagudo du reore. Icare apostolodoge, mare nowy Pao uwobe ia eimejerage, ere tudo pui tumagowo nowy inoduji, inoba umode duji. Emago raire pui, dykejere icare Pedrore turagojedo, akore ei: Iwiemage, taerduware jii paru pijie Paore tugeragu ii tabiji ireadodywo tuwadaruji judeukare emawyge ewiegai ma, emeartoruwo ji. Emare jorduware ime ewaboji, du koiare ure turodo nono tumeardu kurii ei du kodiwore, ure Aroe Pemegarewy maku etai, umagai maku pagai du reore. Aiwore ei taiwo magai pai du reore, ure ewabo pemegado emeartorure ji kodi. Kode, kodiba tagomare Paoji? Tare jorduwadowyge enoredydo paomage eroiwakare jiboe tabo, paroiwakare jiboe tabo, kodiba? Pagire pameartorure paginorudoduie Pagimejera Jesus Cristo o boe pemegarewy koia duji. Oinore umode etai jamedu. Eiamedu biapagare Pedro bataruji tumago bokwa tabo. Du keje icare ewiapagare Barnabé mare Paulo ereadodui tuwiegai Paoi tudowyje ekera tabo judeukare emawyge etaiwu turo pemegarewy kurirewy jameduji. Emago akedykejere icare, Tiago akore: Iwiemage tawiapagado: Oino maigody Simão Pedro readodure pawiegai Pao aiwoi judeukare emawyge eiduji, tuwo tuwobedo emage. Ica, awy inodu ure nono profetadoge ewadaru padui bapera kejedu reore: Awu inodu otobiji imode ikirimi, imode Davi uwai buturewy rakojedo pugeje, imode uwai kobo rogu boe pemegado, imode rakojedo. Ma, rakoje kimomodeu ime ekodywo Aroe Eimejera bogai, boe emagore ikie bogai bukejewu boe epadui pumekejedu jamedu boe ekodywo bogai jamedu. Oinore Pao akore, duwure awy jamedu towyje, jorduware jamedu boeji jii paru piji (Am 9,s). Du kodi icare imeardaere uie turugadu pakawo judeukare emawyge ei tugirimi Pao ae tuibagi pugejewu emorora amagadydo. Imeardaere uie turugadu pawo bapera atugodo etai ekawo makudure aroe eimejerage pagarewyge etaiwu barege ekodu kowyje, eerebari kawo, ekawo akere bitowu barege ekodu, eku, kowyje. Oino tu je. Paga karega, padure bapera kejewu Moisés ure boe eroiagudody makodu makodure Sábado jameduji bakurirewyge eiamedu tada boe eiamedu padui pumekejedu ewiegai jii marigudu jii oino. Du kodi icare apostolodoge, Pao uwobe eimejerage, Pao uwobe eiamedu boe eerdu pemegare tuwo ia ime etawyje tubiji, etuwo Paulo apo, Barnabé apo, Antioquia kae. Ere etawyjewyge reo: Judas, iei Barsaba cedu, mare Silas, duwyge kurirewygere emage tumedage etada.
Jerusalém pijiwu boe eroiagudu. Ere reko pudabowu bapera atugo reo: Apostolodoge cegi, Pao uwobe eimejerage cegi, cegimadunure judeukare emawu Antioquia tadawu, Sria tadawu, Cilícia tadawu cewiemage tagai. Cemeardure boe egoi ia uture cebijiwyge ei tumago maere tai, tui tamorora amagadydo dytabo. Mare cegire cekare etudo tawogai. Du kodi icare cere cedo pui, cere ia ime etawyje cebiji cewo etudo tawogai, cemeardu kurire jiwu Barnabé, Paulo mage ebo. Duwyge ere tumagu tuwidodywo Pagimejera Jesus Cristo ie koia. Icare cere Judas mare Sila etudo ebo tawogai, duwyge ereadodumode nowy inoduji tawiegai. Aroe Pemegarewy apore ceerdu pemegare cekawo tagoredydo iaboe iaboe tabo, mare awy inodytabo tu je: Tagogwagekawo makudure aroe eimejerage pagarewyge etaiwu barege ekoduji, takawo akere bitowu barege ekodu, eku kowyje, tagera keadu kawo jamedu. Umode turugadu tawo inoduboe pijido. Cegimadunure tawogai. Du kejere icare nowygere tugimadydo epiji, icare eture toro Antioquia kae, torore icare ere Pao uwobe eto pui, icare ere bapera maku etai. Emagore baperaji, dytabore eiamedu jekarere, icare emeardu awadure pudui pugeje. Icare Judas, Silamage, duwygere profetadogere emage jamedu, emago awadure nowy Pao uwobei, tui eerduwado, tui emeardae awadydo pudui jamedu dytabo. Meri makakare ei nono, dykejere Pao uwobe ere tugimadydo ebo pugeje, boe butugu tabo. Icare ere tugirimi tuibagi cewy ure tudydo torowyge etae pugeje. 34(Boekarema. Silas jordu pemegare tumuguwo nono, Judas rema ure tugirimi Jerusalém kae tuibagi). Paulo mare Barnabé emugure Antioquia tada jamedu. Ere boe eerduwado, ere Pao bataru kogado ia tumedage makarewyge ebo.
Paulo mare Sila emeru rekodajiwu. Meri makakare pugeje dykeje, Paulo makore Barnabeji, akore: Pawo pagirimi, paerdywo pawiemagei pugeje, nowy pare Pao bataru kogado tadawu bakurirewyge eiamedu boe ekao. Paerdywo inoba ere, epemegare, iarema epegare du bogai. Boekimorema, Barnabé aidure tuwo João iei Marcos cedu ko pudabo. Paulorema meardaere boroie, paga karega, marigudu, emugui Panfília keje dykeje, João uturadu Paulo mare Barnabé epiji, ukare tugerabraredo ei emaragodae keje. Du kodi icare Paulo, Barnabé emeardaekare pureore, icare ere tudo tuginoi. Icare Barnabé uture Chipre kae, ika kurirewy tabo, ure Marcos reko pudabo. Paulorema ure Silas reko pudabo, icare Pao uwobe emagore Paoji eparu tabo, icare uture jamedu. Merure Síria moto kae, Cilícia moto kae, tui Pao uwobe emeardu awadydo pudui dytabo.

16. Paulore tumeduiado Timoteoce. Aregodure Derbe bakurirewy kae dykejere uture Listra bakurirewyto. Nonore icare ia ure jorduwadowu iei Timóteo cedu mugure nono. Uce Judéia cristãorodo rema, uo Grécia kejeu rema. Awu imedu pemega remawunure Listra, Icõnio kejewu Pao uwobe eegai. Du kodi icare Paulo aidure kodywo pudabo, mare ure biri kado jao, judeudoge eigoia, eiamedu jorduware uoie Grêcia kejewuie ure ema kodi. Ekodure kaewu bakurirewyge etada ere boe eerduwado emeartoruwo apostolodoge mare Pao uwobe eimejerage ere boe eroiagudu Jerusalém tadaduji. Oinodytabore Pao uwobe ere tubewudo tumeartoru tabo, ere cidodydo gu gu meri jameduji. Du kejere ere pagado Frígia moto kajeje, Galácia moto kajeje, mare ekodukare Asia moto kae, Aroe Pemegarewy aidukare kodi. Etaregodui Mísia moto kae dykeje, etaidure tugodywo Bitínia moto kae, mare Pagimejera Jesus Utaroe Pemegarewy aidukare jamedu. Du kejere icare ere pagado goro goro tabo Mísia moto kajeje, icare ere turawyje Tróades bakurirewy padui pobo maerewy okwai du kae.
Ere pagado Macedônia kae. Ia boeco jire Paulo unuiaore: Jordure ia Macedônia pijiwu imedu rakojei tuiegai, okwamagudi pudui duji, akore: Amode pagado pobo maerewy okwa bakowu kae, amode akera braredo cei. Awu unuiao akedykejere icare akore cei cegodywo toro Macedônia kae, ceerduware Pao makoi cewogai, cewo tuwadaru kogado nonowyge ewiegai duji kodi.
Emugure Filipo bakurirewy tada. Lídia ure tumagu Pao ai. Du kodi icare, nowy Tróade bakurirewy pijire icare cere cedaredo ika kurirewyto, cegodure kuri toro Samotrácia kae, dypijire cegodure Necápoli kae. Du pijire cegodure pugeje Macedônia kejewu kurire tumedage ekoriwu bakurirewy iei Filipo cedu kae. Awu Macedônia moto mugure Roma kejewyge ero kuda. Meri makakare cei nono. Icare, nowy Sábado meriji, cere cedawyje nowy bakurirewy o baiporo piji toro pobo okwato, cemeardaere toroie pemegamode cenogwamagudywo Paoji kodi. Nonore icare cemugure, dytabore cereadodure ia areme etui pui nonodu biegai. Ia emage ui mitodu, iei Lídia cedu, Tiatira bakurirewy pijiwudo, duwudore aroia akirodo tabo, pagudure Paoji, biapaganure cei, Paore uwabo jado biapaga pemegawo Paulo bataruji. Du kodi icare ao pegododure, uwobe jamedu, dykejere okwamagudure cei, akore: Tameardaemode imeartoruie Paoji ma, taremo iwaito, tamugudo itabo. Icare ure cerodo ino rugadu.
Braere Paulo mare Sila etugu baicorewy to. Boekimorema, ia meri keje, cedui pagogwamagudure Paoji kejewo kae dykeje, ia nogwaredu aregodure cedogi, brae etugareredonure ema, duwudo, Paokare emawu iei Piton cedu utaroe meture tada, du kodire jorduware boe biarewyji, dytabore ure cimejerage eno diiero maka makado. Icare uture ceregodaji, Paulo rekodaji, tagoi oino dytabo: Awu imere Aroe Eimejera Kurirewy utugaregere emage duwygere taerduwado baru kaewu awaraji. Mako makore awy inoduji meri makaguragare tu tu tu je. Du inodu otobiji, Paulo korigodure ji, ure tuie kirimi bogai, icare makore nowy aroeji, akore: Jesus Cristo ie tabo imagonure ai: atawyje piji. Kuri je dykejere icare ure tudawyje piji. Boekimorema, nowy imejerage ere boe pa tumodukae tugeragu o diieroji pugeje duji. Du kodi icare ere tugeragu Pauloji, Silaji, ere erego toro brae eimejerage ere tudo pui tuwo tugogado boeiwo kae. Du kejere ere brae eimejerage eerdydo ei, tagoi oino dytabo: Awu imere judeudogere emage, enure pago bakurirewy tadawyge etago turugodywo, enure boe eerduwado erowo nono Roma pijiwyge cegi cedaidukare, ceroiwakare jiboe reore. Du kodi icare nowy bakurirewy tadawyge ere turagojedu turugodywo ei. Icare brae eiemejerage ere boedo ekudae tawyje tuwo iwara to ei. Ere iwara to ei dytabore ere ecebae kuricigodo, dykejere ere etugu baicorewy to, egore jeture eiwuji jetu pemegawo ei. Nowure icare meartorure tugimejerage ewadaruji du koiare ure etugu baicorewy to toro upo kae, ure ewure gogudo iku meriri tabo, ure nowy meriri iku kogudo ipo kajeje pugeje tuku. Boekimorema, boeco oia keje, Paulo mare Sila enogwamagudunure Paoji, eranure Pao o roia pemegarewyji; meture baicorewy tadawyge ewiapagare ei. Kuri je dykejere icare, moto amagadu kuricigore, du kodire nowy baicorewy bure amagadure jamedu. Icare baiporodoge ere tuiado, mugure baicorewy tadawyge ewure kajejewu iku meriri ure tugiwyje jamedu. Icare nowy jeture eiwu imedu jetadure, jordure baiporodoge ei tuiado duji, icare meardaere meture baicorewy tadawyge eregoduie marigudu duji. Icare ure toriga rairewy tawyje tuwo tuwido. Macare Paulo oiogwarire ji, akore: Akaba akogorido! Cemugure woe ceiamedytabo. Du kejere, nowy jeture eiwu makore jorugu bogai, icare ure turemo nowy baito, ure tuwu tai je Paulo mare Sila ewure paru. Du kejere ure turagojedo, ure erego baawadu kae, unorare ei, akore: Ikimejerage, inoba iromode iwo ikinorudo? Icare egore ji: Ameartorudo Pagimejera Jesus Cristoji, dytabore amode akinorudo, aki awobe eiamedytabo. Icare ere Pao bataru kogado ji, uwobei jamedu. Icare nowy boeco mitoduji, ure jetu pemegare ei, ure ecebae kabi. Kuri je dykejere icare ere ao pegodo jamedu. Du kejere ure erego toro tuwai kae coboji, ure eke pemegado, icare jekare kuricigore, tuwobe eiamedytabo, icai tumeartorui Pao jitu koia. Barogwatore icare brae eimejerage ere ia tugobaigarege emagodo ji. Nowu ime etawyje, etudo. Icare nowy jeture baicorewy jiwu imedu readodure Paulo biegai, akore: Nowu ikimejerage emagore iwiegai iwo taginorudo, du kodi icare tadawyje, tadydo boe butugurewy tabo. Macare Paulo akore: Roma kejewygere cegi, du kodi karega ere iwara to cei boe eegai, icare ere cedugu baicorewy to tukai tugogado cei dytabo. Macare oino ere cedo cedawyje oino podytabo. Umodykare ino! Etuwo mato cedae, ewo cegiwyje tugera tabo ewo cedawyje awy piji. Icare nowy tugobaigarege ereadodure nowy bataruji nowy brae eimejerage ewiegai, duwygere epagudugodure tumeardui Roma kejewygeie emage. Icare eture toro etae, emagore ei butugu tabo, emagore ewo tuwudugugo pudui, enogwamagudure ei etuwo nowy bakurirewy piji. Icare ere tudawyje nowy bakurirewy piji, dykejere icare ere turemo Lídia uwaito, du tadare eerdure tuwiemagei, ere emeardu awadydo pudui pugeje, dykejere eture nowy bakurirewy piji.

17. Paulo mare Sila emugui Tessalônica kejedu. Ere pagado Anfípoli bakurirewy kajeje, dykejere ere pagado Apolônia bakurirewy kajeje, icare etaregodure Tessalônica bakurirewyto. Nonore judeudoge ia eno sinagoga mugure. Icare Paulo uture etae turorewoji, icare makore ei, emagore ji, emagore pui puibagi, sabadore ei pobe ma jewu metuia bokware. Readodure ewiegai, ure eerduwado Pao o bapera tabo uie turugadu Cristowo tuiwodo dukeje tuiewodywo birewyge epiji duji. - Awu ireadodure tawiegaiwu Jesus, emare Cristo rema. oinore akore ei. Icare ia emage emeartorure Paoji, ere tumedagedo Paulo, Sila magece. Ia judeukare emawu makarewyge duwygere emeartorure Paoji marigudu, mare ia areme kurirewyge, ere tumedagedo emage jamedu. Icare judeudoge ekorire ei, ere ia ime eto pui dytabore icare ere boedo turagojedo turugodywo ei. Icare eture Jason uwai kae, ere turemo to, tuiemarui ewogai tuwo emagu boe etai ewo ewido. Mare eerdukare ei nono, du kodi icare ere tugeragu Jasonji, ia Pao uwobe ebo, icare ere erego toro brae eiemejerage eegai egore: Awyge ere boedo turugodywo pui boe jamedu boe keje. Icare emugure oino woe. Icare Jason ure tugeragu ei tuwai tada. Eiamedu etonare pagimejera kurirewy Cesarji, tui ia eimejera kurirewy mugudo mugato, dure Jesus reno. Awu tuwadaru tabore ere boe ekorigo, ere eiemejerage ekorigo. Macare Jason mare ia uwobe ere diiero maku etai, dykejere ere etudo. Icare, boeco aregodure dykeje, Pao uwobe ere Paulo mare Sila etudo Beréia bakurirewy kae. Etaregodure to dykejere icare ere turemo judeudoge ere tudo pui tumagowo Pao bataruji tadawu baito. Awu judeudoge epemega kodure nowy Tessalônica tadawyge epemega kori, du kodi icare ere tugeragu Pao bataruji taidu kuricigo tabo. Eemarure Pao o bapera keje umode ino rugadu du bogai. Makarewyge emeartorure Paoji, ia judeukare emawu areme kurirewyge emeartorure jamedu, ia ime makarewyge emeartorure jamedu. Macare nowy Tessalôica kejewu judeudoge ere boe pa Pauloie Pao bataru kogado Beréia keje duji, du koiare icare eture toro tuwo nowy boe erugo ji pugeje. Du kodi icare Pao uwobe ere Paulo utudo nowy piji toro pobo maerewy okwa kae. Sila mare Timóteo emugure nono. Uture Paulo apowyge ere reko Atenas bakurirewy kae, dypijire ere tugirimi tuibagi, icare emagore Sila mare Timóteo ewiegai Paulo bataruji, etuwo tuwogai kuri je.
Paulo uwadodae Atenas kejedu. Paulo paganure tumedage ewogai Atenas bakurirewy keje, du tonajire icare kiarigody kuricigore tuiordui boe emugui Paokare emawyge ekuda duji kodi. Meri jameduji mako makore judeudogei, meartorure Pao jiwu judeukare emawygei, jordure ji bororo jiwygei jamedu. Ia jorduwarewyge, epicurewyge, estoicodoge emagore ji. Iage egore: Kaba jiba awy mako paga pagarewy akoino? Iage egore: Readodynure Aroe Eimejerage maiwygei rakudu. Du kodi icare ere tugeragu ji, ere reko toro pudabo, jorduwarewyge ewai kae, icare egore ji: amagodo: Kakoduwu bataru maiwu jiba akagoino? Cemeardure aiabiji jiboe ure tuginoi ceegai. Cedaidure ceerduwawo kaboba jiba akagoino. Paga karega, Atenas kejewyge, aregodure Atenas kaewyge, erokare ia turo, mare etaidure tuiorduwawo kakoduwu bataru maiwu jiboe egoino tu je. Icare Paulore turagojedo nowy jorduwarewyge ewai oiabiji, akore: Atenas kejewu ime, inure boe pa tameartoru kuricigoi Aroe Eimejerage eiduji. Imerure tago bakurirewy kao, dytabore iordure tare tabujodo jiwu tagoroei, icare itaregodure ia tago Aroe Eimejera muga kae dykejere atugododure oino: Boe eerduwakare jiwu Aroe Eimejera ai. Oino. Ica, tare tabujodo ji taerduwakai jitu tabowu Aroe Eimejera jire ireadodynure tawiegai. Ure awy moto towyje, ure mugure kejewu boe jamedu boe towyjewu Pao Kurirewy rema. Ore awy moto, awy baru rema. Mugukare ime ere towyjewu baidoge etada. Makokare boewo tugerabraredo pudui, okeakare iaboe bogai iaboe bogai. Emare ure boe eiamedu jedo, ure ake arego boe eiamedu ja piji, ure boe jamedu boe maku boe etai. Ure ime eiamedu botudo ia imedu mito tu je dypiji, emuguwo awy moto jamedu boe kao. Ure eno joru, eno moto ure remagu etai. Aidure boe eiamedu boe eemaruwo Pao Kurirewy bogai, etaregodywo ae, eerdywo ji. Ica, Pao Aroe Eimejera mugu jaekare pai. Paga karega, tadare pamugure, tadare pamagadure, tadare paragojere. Umagai ia tageroia epa akore: “Pagi jamedu uwobere pagi”. Kode Pao Kurirewy uwobere pagi dykeje, pameardaemodykare Pao Kurirewyie nono meriri ekurewy, iarema meriri kigadurewy, iarema imere towyje tuiorduwa tabowu tori mori kurirewy reore. Mare Pao Kurirewy aiwokare ime eerduwakai puduidu kodiwoji. Oino makonure padure boe jamedu boe kejewu ime eiamedu bogai ewo tugirimi pudae tuibagi. Jorduware tumode tugogado awy moto kejewu ime eiamedu boei dykejewu meriji. Aidure tuwo tugogado ime eiamedu boei ia imedu mito tu jewu maragodae tabo. Ure awy inodu awadydo boe eegai, tui nowy imedu jewodydo birewyge epiji dytabo. Icare emeardure makoi boe ewodumodeduji dykeje, ia emage ewadarurerure ji, iage egore: Piji jao, ia boe keje cemeardumode awy akoinoduji pugeje. Du kodi icare Paulore tudawyje epiji. Boekimorema, ia ime enogwaceradu Paulo jaogwai, emeartorure bataruji, duwyge etada Dionísio jorduwa rakarewy mugure, mare ia aredu iei Dêmaris mare iage emugure jamedu.
18. Paulo mugui Corinto kejedu. Nowu inodu rekodajire icare Paulore tudawyje Atenas bakurirewy piji, icare uture Corinto bakurirewy kae. Nonore jordure ia judeu iei Aquila cedu, Ponto pijiwu, oreduje apo duji, Awyge etaregodure maigody Itália piji. Brae eimejera kurirewy iei Cláudio cedu ure judeudoge eiamedu edo tudawyje Roma piji kodi. Icare Paulore tumedagedo emage. Emaragodaere pureore, du kodi icare mugure ebo, maragodynure ebo jamedu (Ere aroia bai towyje brae ewaice). Sábado jameduji mako makore sinagoga bai tada, ure tubewudo tuwo judeudoge, gregodoge emeartorudo. Du kejere icare Sila, mare Timóteo etaregodure Macedônia moto piji. Icare Paulore tumagu tuiamedytabo tuwo Pao bataru kogado, mako makore judeudoge ewiegai Jesusie ure Cristo rema duji. Nowygerema emeartorukare, emago pegare ji, du kodi icare ure tugudae aroia jukodo ei, akore ei: Tagu butuwo taiogi. Ikera rorogodukare. Ica, awy otobiji iemarumode judeukare emawyge ewogai. Icare ure tudawyje nowy piji, ure turemo ia judeukare emawu meartorure Pao jiwu iei Tito Jetororewy cedu uwaito, uwai mugure nowy sinagoga bai meki. Du inodytabo ia imedu iei Crispo cedu, nowy sinagoga bai kejewyge eimejera, meartorure Paoji uwobe apo du kodire, Corinto bakurirewy tadawu ia makarewyge emeardure Paulo bataruji, emeartorure jamedu, icare etao pegododure. Icare ia boecoji Pao makore Pauloji unuiao pemegarewy tada, akore: Apagudu kaba, amagodo boei, amago bokwa kaba. Ica, iragojere akabo. Iaboe iaboe emodykare tuburedo ai tuwo akogorido, iwobe emagare awy bakurirewy tada du kodi. Paulo rakojere nono joru mito, ari ikera awubodure mito taci ikera awubowuto, unure boe eerduwado Pao bataruji.	
Paulo rakojei brae eimejera jekaidu. Nowu Acaia moto kejewyge eimejera Galião rema, dytabore nowy judeudoge ere turagojedo tuiamedytabo Paulo togi. Icare ere tugeragu ji, ere reko brae eiemejera ae, egore: Awu imedu ure boedo tubujodo ia Aroe Eimejera ukai nono judeudoge eroiagudu reoreduji. Icare Paulo aidure tumagowo, macare nowy brae eimejera Galião makore judeudogei, akore: Awu inodu umode ia boe ero pegarewy rugadu dykeje, umode turugadu iwiapagawo tai. Mare taerduwa reno, taroiagudu reno, du kodire tagire tamode tagogado ji. Itaidukare iwo ikogado awy inoduji. Icare ure etudo nowy bai piji. Du kodi icare eiamedure tugeragu Sostenesji, nowy sinagoga kejewyge eimejera, ere boe to ji nowy brae eiemejera jekai. Du tabore nowy brae eiemejera Galião makokare iaboeji.
Pauloi tugirimi Antioquia kaedu. Paulo mugure Corinto tada biega tu je kimo, dykejere ure tugimadydo nowy Pao uwobe epiji, icare uture ika kurirewy tabo Síria moto kae. Priscila, mare Aquila ekodure apo jamedu. Mare etaregodumode Síria kaedu otodai, Paulo rakojere jao Cencréia ba kurirewy tada tuwo tao rawyje, ia boe keje makore Paoji oinoie turomode pudui du kodi. Du kejere etaregodure Éfeso bakurirewy kae du tadare ure nowyge ei pobedu mugudo nono. Emare ure turemo sinagoga baito du tadare makore nowy judeudogei. Awyge enogwamagudure ji muguwo nono ebo kimo, mare aidukare. Imadure ebo tuberabiji, akore: Imode ikirimi tawogai Pao aidumode dykeje. Du kejere icare uture nowy Éfeso piji. Uture jii Cesaréia moto kae, icare ruture Jerusalém bakurirewy kae, cimadywo nowy Pao uwobe ebo, dypijire kuri je ure turawyje Antioquia kae. Nonore mugure biega tu je, dykejere uture pugeje ure pagado Galácia moto kajeje, icare ure pagado Frígia moto kajeje, tui Pao uwobe emeardu awadydo pudui dytabo.
Apolo maragodae Éfeso kejedu. Du tonajire icare ia judeu iei Apolo cedu, ia Alexandria pijiwu imedu, mako pemegarewy, jorduwa kuricigore Pao bataru jiwu imedu, aregodure Éfeso bakurirewyto. Emare jorduwa rakare Pao utawaraji, mako kuricigore tumeardae pemegarewy tabo Jesus jiboeji, jorduware João o boe etao pegoji tu rugadu kodi karega. Du kodire makore nowy sinagoga bai tada tubagudu bokwa tabo. Icare Priscila, Aquila emeardure ji, du kodi icare ere ko pudabo ere Pao utawara awadydody pemegado jekai. Icare aidure tudywo Acáia moto kae, du kodi icare Éfeso tadawu meartorurewyge ere meardu awadydo pudui, ere aidydo, ere bapera atugodo nowy Acáia kejewu meartorurewyge etai ewo tugeragu ji. Tumugui toro dytabore ure tugera braredody kuricigodo nowy meartorurewygei Pao o boe pemegarewy koia. Ure tumago rakado judeudoge ewadaru jipagi boe eegai, tui eerduwado, Pao o bapera tabo, Cristoie ure Jesusce duji.

19. Éfeso kejewu Joãore jorduwadowyge. Apolo mugui Corinto bakurirewy tada du tonaji, Paulore pagado mugure cobojiwu moto kajeje, icare aregodure Éfeso bakurirewyto. Nonore jordure ia meartorurewygei, unorare ei, akore: Nowu tameartorure boetoji du kodiboe keje, Aroe Pemegarewy makudure tagai? Icare egore ji: Boro. Mare cemeardukare Aroe Pemegarewyie ure duji jamedu. 3. Icare Paulo akore: Kode, kakoduwu boe etao pegodody taboba tagao pegore? Egore: João o boe etao pego tabore cedao pegododure. Icare Paulo akore: Joãore boe etao pegodo boe eedorore tabowu boe etao pego tabo, makore boei emeartoruwo aregodumode turegodajiwu imeduji, duwure Jesus rema. Emeardure awy inodu jitu kejere icare etao pegododure Pagimejera Jesus ie tabo. Icare Paulore tugera bu ewygeje, dykejere Aroe Pemegarewy ure turawyje ewygeje. Icare emagore boe ewadaru tuginoiwuji, emagore Pao bataruji jamedu. Nowu ime ere pagera pudogidure ere pobe pugeje.
Pao uwobe ei tuguo Éfeso bakurirewy tadadu. Icare Paulore turemo sinagoga baito du tadare readodure Pao bataruji tubagudu bokwa tabo, Arire pobe ma jewu metuia bokware duji, ure eerduwado Pao o boe pemegarewyji. Mare ia emage emeartorukare, ewabo rakare, emago pega kuricigore Pao bataruji boe eegai, du kodi icare Paulore tuiaedo ei. Icare ure meartorurewyge eto pui pudabo, ure eerduwado meri jameduji, ia imedu iei Tirano cedu uwai tada. Oinore ure jorui pobedykeje. Du kodire Asia kejewyge eiamedu boe, judeudoge, judeukare emawyge emeardure Pao bataruji. Paore turo kurirewy towyje towyje Paulo iera tabo. Du kodire ere jore Paulo jiwu kigadurewy aroiarogu, mare ia aroia boe reko kogodurewyge etai. Du keje epemegagodure, Aroe pegarewyre tudawuj tumedure tadawyge epiji jamedu. Boekarema, ia judeudoge, duwygere Aroe pegarewyge ewarigu boe epiji jamedu, emerure nono, icare ere tumeardae tawyje tuwo Aroe pegarewyge ewarigu Jesus ie tabo Aroe pegarewy meture tadawyge epiji. Icare egore Aroe pegarewy dogei: Cenure tado etadawyje Paulo readodure jiwu Jesus ie tabo. Rore oinowygere ia sacerdote judeu iei Scevas cedu orenure emage. Macare Aroe pegarewy akore ewadaru jipagi, akore: Iorduware Jesusji, iorduware Pauloji, tagirema, kakoduwyge tagiba? Du tabore nowy Aroe pegarewy meture tadawu imedu ure taredo ewygeje, ure etogorido, du koiare eregodure nowy bai piji, togoridody tabo, tugudae aroia mega mega rogu tabo. Awu bakaru aregodure nowy mugure Éfeso bakurirewy tadawu judeudoge eiamedu boe, gregodoge eiamedu boe etae. Icare eiamedu pagudugody kuricigore. Kodi icare ere Pagimejera Jesus ie kurido. Icare makarewyge etaregodure tumagowo turo pegarewyji. Ia makarewyge emaragodure Aroe pegarewyge ebo, duwygere to bapera arego, ere kowu boe eiamedu jekai. Nowu baperadoge emori kuricigore kodi karega. Oinore Pao bataru ure tugidado, ure taodody kuricigodo.
Paulo mearudae. Du kejere Paulo aidure tudywo Jerusalemto, mare umode pagado Macedônia moto kajeje, Acáia moto kajeje jao. Icare akore: Imugumode toro (Jerusalém keje) dykeje umode turugadu ituwo Roma bakurirewy kae jordywo ji. Ure tumedage Timóteo mare Erosto ei pobedu etudo Macedônia kae, pudumire mugure eiageje Asia moto keje jao.
Meriri kigadurewy epage erugodui Paulo jidu. Nowu du kodi ia boe pegarewy ure tuguo Pao bataruji. Ia imedu meriri kigadurewy epa iei Demétrio cedu duwure aroe eimejerago pagarewydo iei Diana cedu uwai meriri kigadurewy rogudoge etowyje, dytabore ure tumedage edo tugeragu mori kuricigorewyji. Icare ure nowy tumedage meriri epage eto pui, akore ei: Taerduware pai pageragu du kuricigoie diieroji awy pamaragodae morice duji. Macare taerdure, tameardunure awy Paulo akoi makarewyge ewiegai, imere towyjewu aroe eimejerageie, aroe eimejerage kaegae. Ure awy Éfeso tadawyge eiamedu boce kodi emeartorudo tagoino duji. Awu imedu pemegakare pai, pamaragodae umode tubegado. Boe emeartorumodykare pagimejerago Diana Kurirewydo uwaiji pugeje. Cewu Asia kejewyge eiamedu, moto kejewyge eiamedu ere tubujodo jekaiwu pagimejerago Diana biegamode pugeje. Kodi icare, awy bataru koiare ure enogorawu boe kori tabo, du kodire enoiogwarigodure, egore: Éfeso kejewyge eimejerago Diana kuricigore. Icare nowy bakurirewy tadawyge eiamedu boe ere turagojedo eregodure nowy bai kurirewy kae, ere tugeragu Caioji, Aristarcoji, duwygere Paulo metagere emage, Macedônia moto pijiwygere emage. Paulo aidure tuwo boe eerdydo pudui, mare metage etaidukare rowo ino. Ia Asia kejewyge eiemejarage duwygere tumeduiado ema marigudu, ere bakaru maku bogai jamedu utukawo nowy bakurirewy kae. Nowu boe etui puidu pega remawu nure: enoiogwarire jice woje, jice woje, mare eiamedu jorduwakare kodiba turagojere nono duji. Du kejere ere ia judeu iei Alexandre cedu tawyje tubiji, metage ere tugera jodo keje tuwo rakojedo boe etogea keje makowo boei. Icare Alexandre ure tugera awogado boe eegai tumagowo. Mare boe eerdure judeuie ure emaduji, dykeje eiamedu oiogwarire jii je horare pobe duji, egore: “Éfeso kejewyge eimejerago Diana kuricigo remawu nure”. Oinore egore tu tu tu je. Du keje, nowy bakurirewy tadawyge eimejera rekodajiwu aregodure tuwo boe ewudugugo. Akore: Éfeso tadawyge tagi, ime eiamedure eerduware awy Éfeso bakurewyie akarurewy Diana kurido, eiamedu boe eerduware Diana urewyrewy meriri butuie baru piji duji. Iaboe iaboe emodykare tuiorduwa bokwado awy inoduji, du kodire ure turugadu tawudugugodywo, tarokawo ia taro tameardae bokwa tabo. Awu tare tageragu jiwu ekare tagimejerago pegado, emago pega karega ure ji. Kode, Demétrio iarema ia metage etaidure tumagowo iaboe rogu boeji iaboei ma, boe eimejerage ewai mugure nono, jadodure, eimejerage emugure nono jamedu, emode tugogado ei. Tagaidure tamagowo iaboeji ma, boe eimejerage emode tugogado. Boe puredumode pai boewo parego brae eimejerage etae awy ure tudowyje awuji oinono du koia. Paga karega, boe kodiboe bokware awy boe enogo kuricigoi pui turugodywo pui, tokiwo pui, togoriwo pui du bogai. Nowu bataru koiare icare nowy boe etui puidu ure taodo, akedure.

20. Paulo utui Macedônia kaedu, Grécia kaedu. Nowu boe enogoi puidu akedykeje, Paulore tumedage eto pui pudae, icare makore ei; dykeje imadure ebo tudui epiji toro Macednia kae dytabo. Merure nowy moto kao jii je, ure Pao uwobe eerduwado tumago kuricigo tabo, dykejere aregodure Grécia moto kae. Nonore rakojere arire pobe ma jewu metuia bokware. Uiagu taredo ika kurirewyto tudywo Sria moto kae, du tonajire judeudogere jorubo reko utawaraji. Du kodi icare ure tugirimi tuibagi Macedônia moto kae. Ia metage ekodure apo, duwygere Sápatro, Beréia moto pijiwu, Pitro onaregedu, mare Aristarco, mare Segundo, Tessalônica pijiwyge, mare Gaio, Derbe pijiwu, mare Timóteo, mare Títico, mare Trófico, Asia pijiwyge. Awygere eture cedododai, icare epagare cewogai Tróade bakurirewy keje. Cegirema cemugure nono jao. Icare, Páscoa akedykeje, cere cedaredo ika kurirewyto, nowy Filipo bakurirewy piji toro Tróade kae etae. Nonore ceragojere semanare mito. Nowu semana boetojiwu meriji cere cedo pui cewo Pao o amirewy kowyje. Icare Paulore tuduiagu nowy piji nowy meri rekodajiwuji, du kodire mako makore nowy Pao uwobei, makore ei jii boeco oia kae tu... Jorugu makare nono cemugure tadawu bai tada. Boekimorema, ia iparedu iei Eutico cedu, muguradu ia baiporo koborigody keje, icare unudure, Paulo mako tonaji. Nori kori remawunure jokuji du kodire buture baire pobe ma awy metuia bokware dypiji moto kae, nori kori koia. Icare bire. Ere tugeragu ji bi inoduji. Icare Paulore turawyje ae, ure tumegido bukeje, ure tugeragu ji tugana pobe dytabo, ure bu todogajeje, akore: Tamorora amagadu kaba, jeere pugeje. Icare ruture pugeje, dykejere mako raire ei pugeje jii barogwa kodody kae. Nowu iparedu rema, ere reko, je inodytabo, tuiegare kuricigo tabo. Icare cere cedaredo ika kurirewyto, icare cegodure Assos bakurirewy kae; Paulorema uture moto kajeje. Assos keje cebagare bogai, taidu rekodaji. Nowu Assos bakurirewy kaere icare aregodure cedae, cere cegeragu ji ika kurirewy tada dytabore cegodure Mitilene bakurirewy kae. Du pijire cegodure pugeje nowy pobo maerewy kajeje pugeje. Barogwatore icare cedaregodure Quios bakurirewy kae. Nowu meri rekodajiwuji pugeje cedaregodure Samos bakurirewy kae. Barogwato pugeje icare cedaregodure Mileto bakurirewyto. Paulo kiarire tudywo Éfeso bakurirewyto, tumugu raikawo Asia moto keje, akere ji taregodywo Jerusalém kae tuwo Pentecostes o peta ko.
Paulo uwadodae Éfeso kejewu codydoge ewiegaiwu. Mare nowy Mileto mito dypijire makore Éfeso tadawu Pao uwobe eimejerage ewogai. Icare etaregodure ae, ere tuiamedu to pui, dykejere icare akore ei: Taerduware inoba iro irore tai boe jaeduji jii ire iremo awy Asia moto kaewu boetojiwu meri otobiji. Imaragodure Pao ai, ire iwiegado tu je dytabo, itoragudytabo, judeudoge ere mugudo inaiwu jorubo oiagi. Taerduware ikae umode turugadu tagaiboe iaboe iaboe pijido, ikare biado, mare ire awadydo tawiegai boe eegai tawai otoji duji. Inogituware judeudogei, inogituware judeukare emawygei, ewo tugirimi tuibagi Pao ae, emeartoruwo pagimejera Jesus Cristoji. Oinore icare Aroe Pemegarewyre tumugudo ikeje ikodywo Jerusalemto, mare iorduwakare iwo aidugirimode toroduji. Iorduware tu jiboe reo: Aroe Pemegarewy ure ido boe pa itu iture kaewu bakurirewy jamedykejeie, baicorewy, boe ecebae epagare iwogaiduji. Mare ipagudukare iaboeji iaboeji, ipagudukare iwiwo. Umode turugadu iwo Pagimejera Jesusre maku inaiwu imaragodae akedydo, umode turugadu ireadodywo o boe pemegarewy akaruji. Oino iorduware taiamedytaboie, duwyge etoiagire imeru imerure ireadodui Pao o boe pemegarewyji, taerdumodykare ii pugeje duji. Du kodire inagoino tawiegai: Ia tagi tawogwamode ma, boe jomodukere iwygeje. Paga karega, ikiarikare imagowo tawiegai Pao aidure jiboeji. Taeto tai, taeto Aroe Pemegarewyre maku tagaiboeji. Aroe Pemegarewy ure boe eimejeragedo tagi taetuwo Pao uwobei, duwyge ure etaru Tonaregedu ku tabo. Iorduware iiagejeie icare riedoge emode turemo tado, tuwo barege pemegarewyge ewido. Jamedu ime pegarewyge emode turemo tadoda jamedu duwygere emode bakaru pegarewy kogado, tuwo Pao uwobe erego pudabo. Tameardu awadydo tai, tawiagody kaba jorure pobe ma awy metuia bokwaredu meriji boecoji inogituware tai tu tu tu je, itoragudytabo, ikiarigody tabo. Oinore icare inure tamagu Pao ai, inure tamagu Pao o bataru pemegare ai, emare jorduware tuwo tarijodydo, roiware tuwo tamugudo pemegarewyge etada. Imagokare iaboeji meriri ekurewy bogai, meriri kigadurewy bogai du kare. Taerduware awy ikera tabore imaragodure iwo ikerogudo, iwo ikudae rogudo, iwo imedage ekerogudo jamedu. Jii je ire taerduwado uie turugadu pamaragodywo, pawo pagerabraredo roiwakarewygei du bogai, uwo nono Pagimejera bataru reore: Nowu ure boe makuwu jekare kodure nowy boe makudure aiwu jekare kori. Awu tuwadaru rekodajire icare Paulore tubujodo mototo, okwamagudure Paoji ebo. Rakojere nonowyge eiamedu etoragudugodure, icare ere todomo Paulo kajeje, imadui puabo du tonaji. Ekiarigody kuricigore Paulo akore ei eerdumodukae pudui pugeje du kodi. Icare eture apo toro ika kurirewy kae.

21. Paulo aregodui Tiro bakurirewy kaedu. Cedure epiji dykeje cere cedaredo ika kurirewyto, dytabore cegodure Cós bakurirewy kae. Barogwatore icare cegodure pugeje Rodes bakurirewy kae, dypijire cegodure pugeje Pátara bakurirewy kae. Nonore ceerdure kodumode Fenícia kaewu ia ika kurirewyji. I,care cere cedaredo to, dytabore cegodure cenodobiji. Icare ceerdure ia pobo aiare tabowu moto iei Chipre ceduji, okwacere woje cegana koborewy jaogwai; cegodure kori toro Síria moto kae. Icare cedaregodure ia bakurirewy mugui pobo okwai iei Tiro cedu kae. Nonore boe emode nowy ika kurirewy biorodo, du kodire cerudure moto kae nono. Nonore ceerdure ia Pao uwobei, du kodi icare cere cemugudo ebo merire ikera awubodure pobe taci ikera awubowuto; Aroe Pemegarewy jore ewygeje, du koiare enogituware Pauloji rutu kawo Jerusalemto. Nowu merire ikera awubodure pobe taci ikera awubowutodu akedure dykejere icare cegodure cedawaraji pugeje. Eiamedu rore taci cedabo tuwiremage ebo, tore ebo jii bakurirewy kujeto. Du kejere cere cebujodo nowy kugaru keje icare cenogwamagudure Paoji. Du keje icare cegimadure ebo, icare cere cedaredo ika kurirewyto, emage ere tugirimi tuwai kae. Cegodure ika kurirewy tabo nowy Tiro bakurirewy piji jii ia bakurirewy iei Ptolomaida cedu kae. Nonore cegimadure cewiemage ebo, icare cemugure ebo nowy meriji.
Profeta Agabo akore Paulo jiboe Cesareia kejedu. Barogwatore icare cegodure pugeje, icare cedaregodure Cesareia bakurirewyto pugeje. Du kejere cere ceremo Filipe uwaito. Emare Pao bataru epa rema, nowy diaconodoge ei sete ia emagenure ema. Icare cemugure uwai tada. Ore areme ere pobe puibiji duwyge emugukare imedu apo roga; emagere emago emagore Pao bataruji. Cemugure nono meri makakare, dykeje ia profeta aregodure Judéia piji, iere Agabo. Aregodure mato cewogai, dykejere icare ure tugeragu Paulo peagajejewu, dytabore ure tugeragogudo tabo, ure tuwure gogudo tabo, icare akore: Oinore Aroe Pemegarewy akore: Oinore judeudoge emode ore awy boe epeagajejewu iera gogudo, buregogudo, emode maku judeukare emawyge ekera kai toro Jerusalém tada. Awu bataru koiare icare cegi mare mugure nonowu Pao uwobe cenogwamagudure ji rutu kawo Jerusalemto. Mare Paulo akore: Kodiba tagoragudure? Icare tare ikiarigody kuricigodo! Ica, inure irugadu boewo ikeragogudo, boewo iwido jamedu Pagimejera Jesus ie koia. Icare cewadaru iwakare rutu kawo toro. Du kodire cemagokare ji pugeje, icare cemagore: Boewo nono Pao aidu reore. Meri makakare dykejere icare cere cerugadu cemeruwo, icare cerudure Jerusalém kae. Cesaréia tadawu ia pawobe ekodure cedabo, duwyge ere cerego ia Chipre pijiwu imedu iei Menason cedu uwai kae, nonore cenudumode.
Paulo rakojei Jerusalém tadadu. Icare cedaregodure Jerusalemto, dykejere pawiemage ere tugeragu cei tuiegare tabo taidytabo. Barogwatore icare Paulo uture cedabo Tiago uwai kae, nonore icare nowy Pao uwobe eimejerage eiamedure tudo pui nono cedaregody kae. Icare Paulo imadure ebo, icare readodure ewiegai Pao rore judeukare emawyge etai tugera tabowu jamedu jiboeji. Emeardui awy inodu jamedu jitu koiare ere Pao kurido, icare emagore Pauloji, egore: Cemana, aerdu pemega nure, awy judeudoge makarewyge duwygere emeartorure Pao bataruji tukai judeudoge eroiagudypijido dytabo duji. Emagere emeardure boe egoi akie are nowy mugure judeukare emawyge etadawu judeudoge eerduwado ewo tugera ra Moisés piji, akagoi ei: ekawo tore ewiri kado, erokawo nono judeudoge eroiagudu reore. Inoba paromode? Eerduwamode akaregoduie rugadu. Kode, arodo nono cemagomode ai du reore. Imere pobe puibiji woe, tuwo tumorido Pao ai. Eko akabo, aedorodo ebo, mori maku eparu tabo tuwo etao rawyje. Du tabore eiamedu boe eerduwamode tumeardure jiwu aiboe boe kaegae, aki jamedu aroie nono judeudoge eroiagudu reore. Judeukare emawu meartorurewyge eiboe rema, cere bapera atugodo etai, ewo tugera ra tui mori maku aroe eimejerage pagarewyge etai dypiji, ekawo ake todure towu barege eku ekodu kowyje, ekera keadu kawo jamedu. Barogwatore icare Paulo kodure nowy ime ebo, icare ure tuiedorodo ebo, ure turemo Pao uwaito, nonore icare ure remagu umode mori maku tubaru tabowu eparu tabowu moriji. Merire pagera awubodure pobe taci ikera awubowuto dykeje, ia judeudoge etaregodui Asia moto piji, eerdure Pauloji nowy Pao uwai tada, du kodire ere boe erugo ji. Ere tugeragu ji, icare enoiogwarire. Egore: Judeudoge, tagerabraredo cei! Mako pagare cewobei, Pao uwaiji, ceroiagudu boe jiwu imedu reo! Emareo! Unure Grécia pijiwu ime edo turemo Pao uwaito jamedu, tui pegado dytabo. Egore oino, eerdure Trofimo, Éfeso pijiwu, kodui apo bakurirewy tada duji, du koiare emeardaere uie turemo Pao uwaito, kodire egoino. Mugure nowy bakurirewy tadawyge eiamedu boe emorora amagadure, icare ere tudo puidu emagaguragare. Ere tugeragu Pauloji, ere reko oino motoji Pao uwai piji toro baawadu kae, icare Pao uwai porodoge ere tumi pi tuku peragajeje. Etaidure tuwo bito, mare iage ere tugobaigarege eimejera bie Jerusalém tadawyge eiameduie turagojedo turugodywo. Du kodire icare kuri je ure tugobaigarege mare ia tugobaigarege eimejerage eko pudabo toro rugodurewyge etae. Awygerema, eerdui nowy tugobaigarege eimejera aregodui tudugarege eboduji dykeje kuri je, ere tugera ra tui boe to Paulo jitu piji. Icare nowy tugobaigarege eimejera ure tuburedo Pauloji, ure tugeragu ji, ure tudugarege edo ieragogudo meriri iku pobe dytabo. Icare unorare boei iogudubabao, kaboba jiba roino. Eiamedu boe enoiogwarire jice woje, jice woje, du kodire roiwakare tuiorduwawo nowy boe enogoi pui du koia. Du kodi icare ure tudugarege edo reko baicorewy rakarewyto. Icare Paulo aregodui bai kurirewy o escala kae dykeje, tugobaigarege ere tudugu ji tuietuwo ji boe ekorii ji tu piji. Nowu boe makarewyge ekodure rekodaji toiogwari tabo, tagoi oino dytabo: Bito rugau. Umode turemo nowy baicorewy rakarewy to dykeje, Paulo unoragodure nowy tugobaigarege eimejeraji, akore ji: Awudugugo ii biegatu je, imagowo boei jao. Nowu tugobaigarege eimejera akore: Aerduware gregodoge ewadaruji? Nowu Egito pijiwu imedu, duwure boe erugo pui marigudu, icare ure rugodurewy ime ei quatro mil reko pudabo boe matadu kaewu aki kanao? Icare Paulo akore: Judeunure imi, Cilécia moto kejewu bakurirewy iei Tarso cedypijiwunure imi, inogwamagudunure ai awo imagodo boei. Icare nowy tugobaigarege eimejera ure makodo. Icare Paulo, turagojei nowy escala keje dypiji, ure tugera aogado boei, icare boe makodure pi tuku. Icare makore ei hebrewydoge ewadaru tabo, akore:
 
22. Paulo uwadodae judeudoge ewiegaidu. - Imanamage, iwiemage, iogamage, tawiapagado iwadaruji: ireadodumode tawiegai kodiba iroino. Emeardure makoi hebrewydoge ewadaruji dykejere ewiapaga awadure ji. Icare akore pugeje: Judeunure imi. Cilécia moto kejewu bakurirewy iei Tarso cedykejere iwodure, mare irijodure awy bakurirewy tada, nowy jorduwa rakarewy iei Gamaliel cedu bure paru iorduwadodure paomage eroji. Pao Kurirewy jaogwaire inogwacere tareore, tare tagogwacere Pao jaogwai jii oino jamedu, du reorere ire ino jamedu marigudu. Marigudu itonare Cristo metagei iwo ewido. Ire ikeragu meartorure Cristo jiwu imei, aremei, ire erego baicorewy to. Sacerdotedoge eimejerage mare boe eimejerage eerduware iroinoduji. Ere bapera maku inai iwo reko Damasco kejewu judeudoge etae, icare iture nowy bakurirewy kae iwo ikeragu meartorurewyge emugui toro duji, iwo erego Jerusalém kae boewo eedorodo. Boekimorema, ikodui awaraji, puredu tu Damasco bakurirewyji, meri jetui pagaia keje dytabo, icare baru pijiwu ia urugureboe kuricigorewy ure itaiado pi tuku je. Icare iwudure moto kae, icare imeardure ia boe emagoi ii duji, akore: Saulo, Saulo, kodiba akonare ii? Kodiba? Icare imagore ji: Ioguduba akagoino, ikimejera? Icare nowy akoinoboe makore ii pugeje, akore: Jesus Nazaré pijiwu imireo, cewy akonare jiwu imireo. Boekimorema, imedage eerdure urugureboeji, mare emeardukare nowy akoino iiboe makoji. Icare imagore ji: Ikimejera, inoba iromode? Icare akore ii: Aragojedo, atudo Damasco bakurirewyto, torore boe emode awiie inoba aromode duji. Iordukare iaboeji nowy urugureboe kuricigorewy koia, du kodire imedage ere tugera kogudo ikera kajeje dytabore itaregodure Damascoto. Ia imedu iei Ananias cedu, mako makore Pao jiwu imedu, duwu rore nono judeudoge eroiagudo du reore, nowy bakurirewy tadawu judeudoge eerdu pemegare jiwu imedu, Aregodure itae, akore ii: Iwie Saulo, aeku pemegare pugeje. Du keje kuri je itaiwore. Icare akore pugeje: Paomage eno Aroe Eimejera ure atawyje aerduwawo taidure jiboeji, aerduwawo Imedu Pemegarewyji, ameardywo jabijiwu bataruji. Ica, areadodumode ime eiamedu boe ewiegai aerdure jiboeji, ameardure jiboe jamedu boeji. Kodi icare, amara tabo! Aragojedo, akao pegodo, awabo kigadydo aro pegarewy piji nowy Pemegarewy Imedu ie tabo. Du kejere icare ire ikirimi Jerusalemto, icare inogwamagudure Paoji uwai tada, du tonajire Paore ido ikinoi, ure iordydo boe pemegarewyji. Icare iordure Jesus makoi ii duji, akore: Amara tabo! Atudo Jerusalém piji, paga karega, awyge emeardumodykare areadodui iiboe jituji Icare imagore: Ikimejera, emage eerduware iie meartorure aiwyge etugu etugu baicorewy to, eerduware iie iwara to to ei duji. Icare Estêvão ure tuiwodo akie koia dykeje, iragojere nono jamedu, ieture ure bitowyge ekudawu aroiaji. Macare Jesus akore: Toro, imode atudo toro ia boe etae jaegiri.
Paulo mugui baicorewy rakarewy tadadu. Judeudoge emeardure jii je nowy bataru kae, dykeje icare enoiogwarire, egore: Nowu imedu tawyje nowy piji, umodykare turugadu tuiewo. Du keje icare enoiogwari kuricigore, ere tugudae aroia tawyje, ere moto urugudu barigu baruto boekori koia ji. Du kodi icare nowy tugobaigarege eimejera ure tudugarege edo tugeragu ji ewo reko baicorewy rakarewyto, ewo iwara to ji, ewo okoridody kuricigodo, tuiorduwawo kodiba boe enoiogwarire boe kori koia ji du bogai. Icare enure kogudo barogo biri bukigu tabo dykejere Paulo unorare ia tugobaigarege eimejera mugui nonoduji, akore: Umodukana turugadu boewo boe to ia Roma kejewu imeduji, brae eiemejerage ekai tugogado jitu otodai? Icare nowy tugobaigarege eimejera meardure awy bataru jitu keje kuri je, uture tugimejera ae, ure bie, akore: Inoba aromode? Awu imedu Roma kejewunure ema. Icare nowy brae eimejera uture mato Paulo ae, akore ji: Roma kejewu akinao? Amagodo. Paulo akore: U! Icare nowy brae eiemejera akore: Ire Roma kejewudo imi mori kuricigo tabo. Icare Paulo akore: Ica, Roma kejewunure imi iwodure dypiji. Du keje kuri je, nowy umode okoridowyge ere tuiaedo ji pi tuku. Nowu brae eiemejera morora amagadure, paga karega, ure tudugarege eedo kogudo Roma kejewui ema dytabo. Barogwatore icare, nowy brae eiemejera aidure tuiorduwa birigodywo kodiba rakuduie judeudoge emago pegare ji. Ure iera kiwyje, icare ure sacerdotedoge eiemejerage eto pui. Icare ure Paulo arego etae.

23. Paulo rakojei boe eimejerage eegaidu. Icare Paulore tuioku kidydo nowy judeudoge eimejerage ei tu... Icare akore: Imanamage, imire imerure Pao jekai iwabo pemegarewy tabo, imeardae pemegarewy tabo jii awy meri kae. Macare nowy sacerdotedoge eimejera iei Ananias cedu, ure mugure mekiwyge edo tugera to okwaji. Icare Paulo akore ji: Imedu roarodurewy, Pao umode akogorido jamedu. Amugure awo akogado ii paroiagudu rekodaji, macare akonai paroiagudu jitu tabore are boedo itogorido. Kodiba? Icare mugure nonowyge egore: Awadaru pegare Pao bure joia kurirewyji. Icare Paulo akore: Iwiemage iorduwakare Pao burejoiaie ure emaduji. Paga karega, Pao o bapera keje atugododure oino: “Amago pega kaba awobe eimejerajii” (Ex 22,28). Paulo jorduware nowy judeudoge eiemejerageie tuginoi duji. Iage fariseudogere emage, iage saduceudogere emage. Du kodi lcare akore tumago raka tabo: Imanamage, fariseunure imi, fariseudoge etonaregedunure imi. Ica, imeartorure birewyge eewodumode tuwi piji pugeje duji, du koiare boere tugogado ii Awu bataru keje, nowy fariseudoge mare nowy saduceudoge etokire pui, emagore pui puibagi, icare nowy boe eimejerage etonare pui. 8(Paga karega, saduceudoge egore birewyge ewodumodukae, tupadoge bokwae, aroedoge bokwae; fariseudogerema emeartorure nowy boe jameduji). Du kodi icare ia boe enoiogwari kuricigorewy ure tuguo. Icare ia fariseudoge, ere turagojedo, emago rakare, egore: Ceerduwakare awy imedu ia ro pegarewyji. Ia Pao o tupa, iarema ia Aroe emago kana ji? Icare nowy emagoi puidu nowy etokii puidu icare rakagodure. Du kodi icare nowy brae eimejera pagudugodure emode Paulo roto oino pa je duji, du kodi icare ure tugobaigarege edo turawyje, ewo Paulo aru epiji, ewo reko baicorewy rakarewy kae. Nowu boecoji icare Paore towadydo Paulo jekai, akore ji: Ameardu awadydo ai, areadodure ii Jerusalém tadadu reorere umode turugadu areadodywo ii pugeje Roma bakurirewy tada jamedu. Barogwa kodody tabore icare ia judeudoge ere tudo pui, emagore pui togwagemodukae iaboe boeji, tugudumodukae iaboe boece, tumode Paulo bito dyotodai. Nowu makore oinowyge ere nono ikera pudogidure iwure pudogidure ikera pudogidure iwure pudogidure du reore. Icare eture nowy sacerdotedoge eiemejerage etae, egore ei: Cemagore Pao jekai, cenogwagemodukae iaboe boeji jii cemode Paulo bito du kae. Kode, tagi mare pagimejerage tamagodo brae eiemejeraji uwo Paulo reko mato tawogai. Tamagodo ji tamode tagoga pemagado ji pugeje. Cegirema, umode tuburedo mato dykeje, cemode cedo cerugadu cewo bito. Boekimorema, Paulo utuie ia onaregedu, urade nowy emeardae pegarewy pawyje, du kodi icare kodure toro baicorewy rakarewy kae, ure Paulo bie. Awure icare makore tugobaigarege eimejera bogai, akore ji: Awu iparedu reko toro akimejera ae, aidure tumagowo ji iaboeji. Icare ure reko nowy brae eimejera jekae, akore ji: Nowu meture baicorewy tadawu iei Paulo cedu okwamagudure ii iwo awy iparedu reko mato aegai, aidure tumagowo ai iaboeji du kodi. Icare nowy brae eimejera ure tugera kogudo nowy iparedu iera kajeje, ure reko jice baiporo kae, akore ji: Kaboba jiba akaidure amagowo ii? Akore: Judeudoge emagore pui barogwatoie togwamagudumode ai awo Paulo reko judeudoge eimejerage eegai pugeje, ewo tugogadody pemegado ji. Akirema, awiapaga kaba ewadaruji. Paga karega, ia ime ere ikera pudogidure iwure pudogidure ikera pudogidure iwure pudogiduredu, duwyge emode tuwiado awara okwai tuwo bito. Ere togwatugu Pao jekai togwagemodukae iaboe oeji, tugudumodukae iaboe boece jii tumode bito dyotodai. Enure turugadu, epagamode awadaru bogai tu je. Icare nowy brae eimejera ure nowy iparedu utudo, akore ji mako kaiagu iaboe boei tuie bie pudui duji.
Paulo rekodydodyi Cesaria kaedu. Du keje icare makore tugobaigarege eimejerage ei pobedu bogai, akore ei: 
Tamode tugobaigarege ei 200 cedu edo turugadu etuwo Cesaréia kae, awy boeco kajeje. Tamode kawarudoge edo turugadu Paulo bogai jamedu, dure tamode reko pagimejera Félix ae. Taetu pemegado ji. Ure ia bapera atugodo tagoi oino dytabo: "Cludio Lísia ikimadunure pagimejera kurirewy Félix awogai. Judeudoge ere awy imedu ieragogudo, eiagu bito, dykejere icare itaregodure ae ino tugobaigarege ebo, icare iordure Roma kejewuie ure ema duji, du kodire ire inorudo ekera piji. Du keje icare itaidure iorduwawo kaba kodiba ere tuiagu bito, du kodire ire reko judeudoge eimejerage eegai, ewo tugogado ji, Icare imeardure eie tuiagu bito turoiagudu koia, mare ia ro pegarewy bokware ewo bito, iarema ewo tugu baicorewy to. Mare dykejere icare ia boere iwie ia judeudogeie tudo turugadu tuwo bito rugadu, du kodire icare ire boedo reko toro akae, imagore onare jiwygei etuwo akae jamedu. Urugadu. Amugu pemegado. Icare, nowy boecoji nowy tugobaigarege ere tugeragu Pauloji, nowy tugimejera mako rekodaji, icare ere reko toro Antipátride kae. Barogwatore icare ere maku kawaru epage etae, ewo reko tododai, pudumire icare ere tugirimi tuibagi tumuga kae pugeje. Etaregodure Cesaréia bakurirewyto dykeje, ere bapera maku nowy brae eimejera ai, ere jordydo Pauloji jamedu. Icare makore nowy bapera atugoji, dykejere icare unoragodure ei kakoduwu moto kajeba. Egore: Cilécia moto kejewu reno. Icare akore: 35 Iwiapagamode ai, onare aiwyge etaregodumode dykeje. Icare ure edo Paulo jetu otorogado judeudoge eimejera Herodes uwai kurirewy tada.

24.Brae eimejerage ere tugogado Pauloji. Merire pagera awubodure du rekodajire icare nowy sacerdotedoge eimejera kurirewy ure turawyje nowy kae, ia codurewyge ebo, ia boe eroiagudu epa iei Tertulo cedu kodure ebo. Etaregodure dykejere, eture nowy brae eimejera kurirewy ae, tumago pegawo Pauloji biegai. Emagore Paulo bogai tuwo tugogado ji. Icare nowy Tertulo mako pegare ji nowy brae eimejera jekai, akore: Akire are boe pemegado cei, are boe butugudo cei. Aro koiare boe ero pegarewy makarewy kadodure ceno moto keje. Ceerduware aroinoduji, boe jamedu boeji jii je, boe jamedu boe keje, akarurewy Félix, du kodire cenure tukutaido ai. Macare itaidukare boe koriwo ai jii je du kodire inogwamagudunure ai awiapagawo iwadaruji jao. Ceerdure awy imeduji, pega remawure, ure boe erugo pui boe jamedu boe keje, judeudoge etada. Nazarewydoge ia eimejeranure ema. Uiagu Pao uwai pegado jamedu, macare cere cegeragu ji. 7(Cedaidure cewo cegogado ji, ceroiagudu rekodaji, mare nowy brae eimejera iei Lísias cedu aregodure, icare ure tugeragu cegera piji turaga tabo taci je, icare ure onare jiwyge cedydo mato aegai). Ica, aki mitodu anoramode ji, dytabore aerduwamode cemagore ai jiboeji jamedu boe ema remawuie. Icare nowy judeudoge ere tuiodo nowy turoiagudu epa bataru keje, egore oinoie ure rugadu. Du keje icare nowy brae eimejera ure tugera amagadydo Paulo bogai, icare Paulo akore: 
Iorduware joru makaguragare aetui awy moto jitu duji, du kodire imagomode iparu tabo aegai ipagudu bokwa tabo, imeartorui ai dytabo. Boe rakamodykare ai aerduwawo meri kodukae ikera pudogidure pobe taci iwurekotodu kori irudui Jerusalém bakurirewyto dypiji. Irudure toro, inogwamagudywo Paoji. Iaboe iaboe eerdukare ii inogirui iaboeji iaboeji; eerdukare ii boe erugo Pao uwai tada duji, iarema sinagoga tada, iarema bakurirewy tada. Jamedu eroiwakare tuwo aerdydo tumago peganure iiboeji. Imagonure oino aegai: Ikodure paedogamage eno Aroe Eimejera utawaraji, imeartorure atugododure Moisés o bapera kejeboeji, profetadoge eno bapera kejeboe jamedu boeji, ikodui emagore tuginoiwu oino jiwu bakaru rekodaji. Ipaganure Paoji epagamagai jitudu reore, pemegarewyge, pegarewyge eewodumode pugeje duji. Kodire inure idurudo ikodywo imeardae pemegarewy tabo Pao jekai, ime eegai jamedu. Joru makaguragare dykeje, itaregodure iwobe etae, makudu pagare etaiboe rogu tabo, makudumode Pao uwai tada boe tabo jamedu. Icare iroi nono dykeje, eerdure ii ipemegado Pao uwai tada duji, mare boe ekare tago, boe erugodukare pui nono. Eerdure iiwu, ia judeudoge etaregodui Asia pijiwygere emage, emagere etaregodumode aegai emagowo iiboeji, eerdure iro pegarewyji rugadu dykeje, kodi karega. Mare mugure oinowyge emagowo awiegai eerdu rakuduie ia iro pegarewyji nowy ere irego judeudoge eimejerage eegai dykeje. Imagore tu jiboe imago raka tabodu reo: Birewyge eewodumodedu koiare judeudoge eimejerage ere tugogado ii taegai. Boekare. Nowu brae eimejera Félix jorduwa birigodure emeartoraeji, du kodire ure nowy judeudoge eimejerage etudo jao, akore: Nowu boe eimejera Lísias aregodumode mato dykeje imeardu birigodumode tai. Icare ure nowy tugobaigarege eimejerado tugedo pemegado Pauloji, akore ji jetuwo ji butugu tabo, ukawu metage ei tugerabraredo jitudypijido. Meri makakare dykeje, nowy brae eimejera Félix aregodure toreduje Drusila apo, duwudo judeudore ema. Makore Paulo bogai, icare biapagare makoi boe emeartorui Jesus Cristo jituduji. Du kejere Paulo makore ei boe emodukae pu pegado, pu barigudydo, boe ekera keadukawo pudui, ia meri keje Pao umodyie tugogado boei, du kodi icare nowy Félix pagudugodure, icare akore Pauloji: Urugadu jao, atudo jao, ia kodiboe keje imagomode awogai pugeje. Upagare jamedu Paulo umodyie diiero maku pudai du bogai, du kodire mako makore bogai tu tu tumagowo ji. Jorure pobe du rekodaji, brae eimejerage ere Félix tawyje nowy moto piji, ere Pórcio Festo mugudo mugato. Boekimorema, nowy Félix aidure tuwo judeudoge eegaredo, du kodire ure Paulo mugudo baicorewy tada tuiageje.

25. Paulo makoi brae eimejera kurirewy César bogaidu. Meri pobe ma jewu metuia bokware dykeje, nowy brae eimejera Festo aregodure nowy moto kae, icere ruture Jerusalém bakurirewy kae. Nonore icare nowy sacerdotedoge eimejerage mare judeudoge kurirewyge eture ae, emago pegare Pauloji biegai. Enogwamagudure ji tuwo boedo Paulo reko mato Jerusalém kae pugeje. Paga karega, etaidure tuwo tuwiado awara okwai tuwo bito. Mare Festo akore Paulo muguie baicorewy tada Cesaréia bakurirewy keje, pudumie tudumodyie toro meri makakare dykeje. Icare akore ei: Kode, ia kurirewyge tagi tamode tarawyje itabo, icare nowy imedu ia ropegarewyre dykeje, tamagomode iiegai toro. Icare mugure nono kimo meri ikera awubodure pobe taci ikera awubowuto rakudu dykejere icare ure turawyje Cesaréia bakurirewy kae, icare makore Paulo bogai. Paulo aregodure ae, dykejere icare aregodure Jerusalém pijiwu judeudoge ere taiado apo, enogirure Paulo ro pegarewy makaguragarewyji, mare enogiru paga nure. Paulo rema, mako makore tubaru tabo, akore: Iro pega bokwa. Iro pegakare judeudoge eroiaguduji, iro pegakare Pao uwaiji, iro pegakare Roma kejewu brae eimejera kurirewyji. Mare nowy brae eimejera Festo aidure tuwo judeudoge eegaredo, du kodi icare makore Pauloji, akore: 
Akaidure arudywo Jerusalém kae ewo tugogado ai iegai? Icare Paulo akore: Roma kejewu ia brae eimejera jekaire imugure, du kodi icare umode turugadu boewo tugogado ii toro Roma bakurirewy keje. Iro pegarewy bokwa judeudogei, akire aerduware. Iro pegarewy umode ei, ewo iwido rugadu ma, ipagudumodykare iwiwo. Mare awy ereadodure jiwu iro pegarewy bokware dykeje, iaboe iaboe eroiwamodykare tuwo imagu mako pegare iiwyge ekera kai. Itaidure ituwo Roma kejewu brae eimejera kurirewy César ae. Du keje icare Festo makore jao tumedage ebo, icare akore ji: Amagore César bogai, du kodi icare atumode César ae.
Brae eimejera Festo makoi judeudoge eimejera Agripa biegai Paulo jiboeji. Meri makakare dykeje, nowy judeudoge eimejera Agripa ure turawyje toreduje Berenice apo toro Cesaréia bakurirewy kae, tugimadywo Festo apo. Icare emugu raire nono, dytabore icare Festo readodure nowy judeudoge eimejera biegai Paulo jiboeji. Akore: Félix ure ia imedu mugudo baicorewy tada tuiageje. Icare iture Jerusalémto dykeje, nowy sacerdotedoge eimejerage mare judeudoge codurewyge etaregodure tumago pegawo ji iwiegai, enogwamagudure ii iwo boedo bito. Icare imagore ei Roma kejewyge ceroiwakae cewo boedo iaboe iaboe ewido, cemode nowy bitodumodewu udo turagojedo mako pegare puduiwyge eegai tumagowo tubaru tabodu otodai. Icare etaregodure mato. Icare nowy barogwato kuri je inure iwiapagawo ei, icare ire itugarege edo nowy imedu reko mato jamedu. Icare nowy onare jiwyge etaregodure mato iegai, mare emago emagokare ia imeardaere ro pegare jiboeji. Emago pegare pui tumeartorure jiboe koia. Emagore pui ia birewy imedu iei Jesus cedu jiboeji, duwure Paulo akore jewoduie. Du kodi icare irore ta... Iorduwakare inoba iromode ji nowy tagoino du koia. Du kodire inoragodure ji aidurakuduie tudywo Jerusalemto boewo tugogado pudui toro. Macare Paulo akore taiduie tudywo Roma kejewu cegimejera kurirewy César ae. Du kodi icare ire Paulo mugudo baicorewy tada jii imode boedo reko toro César ae du kae. Icare nowy judeudoge eimejera Agripa akore nowy brae eimejera Festoji: Imi jamedu itaidure imeardywo nowy imedu bataruji. Icare Festo akore: Barogwato ameardumode ji.
Paulo rakojei judeudoge eimejera Agripa jekaidu. Barogwatore icare nowy Agripa aregodure toreduje Berenice apo, tuguri kuricigo tabo, ure turemo nowy brae eimejera uwaito, ia brae eimejerage ebo, mare nowy bakurirewy ia brae kurirewyge ebo jamedu. Icare Festo akore: Akarurewy judeudoge eimejera Agripa, awiapagado. Mugure woewu boe taiamedu, tawiapagado. Taerdunure awy imeduji oino, du judeudoge eiamedu emago emagore, enoiogwarire bitodywo. Emagoino woe, emagoino Jerusalém tada jamedu. Mare iemarure inoba rore du bogai, icare iordukare ia roji bitodywo. Mare makore tudumodyie César ae, du koiare ire imeardaedo rekodywo toro César ae. Mare iwo bapera atugodo cegimejera kurirewy Roma kejewu bogai tabowu ro pegarewy bokwa. Du kodire ire arego woe taegai, akarurewy tagimejera jekai, taerdywo ia ro pegarewyji ma, iwo bapera atugodo ji. Paga karega, iegaire umodykare turugadu iwo boedo reko toro ireadodukai onare jiwyge emagore jiboe jitu tabo.

26. Paulo uwadodae Agripa biegaidu. Icare nowy judeudoge eimejera Agripa akore Pauloji: Amagodo aparu tabo. Icare Paulore tugera onado boei, akore: "Iegare nure, paga karega, imagomode iparu tabo cegimejera kurirewy Agripa aegai, nowy judeudoge emagore ii jiboe jamedu boeji. Paga karega, aerdu birigodure judeudoge eroji, mugure pumegiwu emeartoraeji jamedu. Du kodi icare inogwamagudunure ai, awiapagawo awudugu tabo iwadaruji. Judeudoge eerduware iroino duji jii negedurogu imi dypiji, eerdure ii ino moto keje, bakurirewy tada jamedu. Marigudu eerduware inogwacei fariseudoge eiaogwai duji, duwyge emeartoru raka kodure ia judeudoge emeartoru raka kori. Macare oino ipaganure Pao akore paedogamagei tumodyie maku pagaiboe jitudu bogai, du kodire emago pegare ii aegai. Padure pumekejewu pawobe ei pagera pudogidure ere pobe pugejedu epaganure Pao akoinodu bogai, tumaragodui Pao ai boecoji meriji jii je. Awu ipagare bogaiboe koiare judeudoge emago pegare ii. Imi jamedu imeardaere marigudu umodyie turugadu iwo itonado du kuricigodo Jesus jituji. Oinonore irore rugadu Jerusalém tada. Ire makarewy iwiemage etugu baicorewy to, sacerdotedoge eimejerage ei tuwadaru maku inai dytabo. Icare sacerdotedoge eimejerage ere boedo ewido dykeje, ire iiodo ewadaru keje jamedu. Iture eregodaji itonai ei dytabo nowy sinagogadoge ekao, irorerure ei iwo ewarigu tumeartorure jiboe piji. Nowu ikorigodure eiwu itodure gu gu gu je, icare itonare ei, iture eregodaji jii moto tuginoiboe kae. Du kodire iture Damasco bakurirewy kae, sacerdotedoge eimejerage eno bapera tabo. Du tabore icare, ikimejera kurirewy, itunure awaraji meri pagaia keje, dytabore baru pijiwu ia urugureboe aregodure, nowy urugureboe kodure meri joku urugu kori, urugu ure tumaedo iiogi, imedage eiogi. Boekimorema, ceiamedu buture mototo kuri tuku je. Icare imeardure ia boe akoi ii duji, hebrewydoge ewadaru tabo, akore: Saulo, Saulo, kodiba akonare ii, kodiba? Rakare ai awo awure to meriri ototo. Icare imagore: Ioguduba akiba akagoino, ikimejera? Icare Pagimejera akore: Akonare jiwu Jesus imireo. Mare aragojedo! Inure ikuo akai iwo itugaredo aki awadodywo boe etai awy aerdure jiboe jamedu boeji. Imode ikuo akai pugeje iwo aerdydo makaguragareboeji du jire areadodumode boe etai jamedu. Ire akinorudo judeudoge epiji, judeukare emawyge epiji. Inure atudo etae, awo eeku jado, ewo tugirimi boeco piji urugureboe kae, ewo tugirimi boe pegarewy piji Pao ae ma, tumeartorui ii dytabo turo pegarewy okwawo, emuguwo pemegarewyge etada. Nowu kodiboe pijire, ikimejera kurirewy Agripa, imeartoru bokwakare nowy iordure jiwu baru tadaboeji. Ire Pao bataru kogado Damasco kejewyge ewiegai boetoji, dykejere ire kogado Jerusalém tada, dykejere ire kogado judeukare emawyge ewiegai, ewo tuiedorodo, ewo tugirimi Pao ae, turo pemega tabo. Awu iroino du koiare icare judeudoge ere tugeragu ii, ere tuiagu iwido. Mare Paore tugera braredo ii, du koiare iragoje kimore jii oino. Moisés mare profetadoge egore umodyie tudowyjeboe du jire imago imagore biegarewyge ewiegai, kurirewyge ewiegai. Du reo: Cristo umodyie tuiwodo, jewodumodyie birewyge epiji boetojiwu, dytabore umodyie urugureboe awadydo judeudoge etai, judeukare emawyge etai jamedu. Nowu Paulo akoinodykejere icare Festore tumago rakaguragado, akore: Akaora bai baire, Paulo, aerduwa kuricigo du koiare ure ameardae pegado. Icare Paulo akore ji: Itaora pegakare, akarurewy Festo, mare boe jokoduwu, boe jetororewy jire inagoino. Ica, awy cegimejera kurirewy Agripa, duwu jekaire inagoino ipagudu bokwa tabo, jorduwa birigodure inagoino jamedu boeji. Iorduware inagoino jiboe iaboe iaboe biadodukae joku piji, paga karega, iaboe iaboe ukare tudowyje boe biarewy tada. Ikimejera kurirewy Agripa, ameartorure profetadoge ewadaruji? Iorduware ameartoruie ure duji. Icare Agripa makore Pauloji: Boce kodi anure cristaodo imi, kodi karega. Icare Paulo akore: Inogwamagudunure Paoji uwo ado nono ireore, mare tu aki karega, meardure iwadaru jiwyge eiamedu boe ewo tudo nono ireore, mare awy ikeragogui oino dytabo karega. Icare nowy judeudoge eimejera, nowy brae eimejera, nowy Berenice, mare mugure nono ebowu jamedu boe, ere turagojedo. Icare ei tudawyje du tonaji emagore pui, egore: Awu imedu ukare iaboe iaboe towyje bitodywo. Agripa akore Festoji jamedu: Awu imedu okwamagudumodykare tudywo César ae ma, uia turugadu boewo kiwyje uwo tuginorudo.

27. Paulo kodui Roma kaedu. Nowu brae eimejera aidure cegodywo Itália moto kae dykeje, ure Paulo mare ia ieragogudodurewyge emagu ia tugobaigarege eimejera iei Júlio cedu ai, duwure nowy brae eimejera kurirewy uwai tadawunure ema. Icare cere cedaredo ia Adrumeto bakurirewy pijiwu ika kurirewyto, du kodumode Asia moto okwaji, icare ure meriri aogado moto piji. Ia imedu iei Aristarco cedu, ia Macedônia moto kejewu bakurirewy iei Tessalônica cedypijiwu imedu, kodure cedabo jamedu. Barogwatore icare cere cedaredo jao Sidônia bakurirewy okwai, icare nowy ika kurirewy tadawyge eimejera Júlio, turo pemegai Pauloji dytabo, ure udo tudaru tumedage ewai kae, tuwo tugeragu taidure jiboeji. Du pijire icare cere ceremo pobo maerewyto, icare cegodure pobo aiare tabowu moto iei Chipre cedu okwaji, bakuru aregodure cedogi du kodi. Cere pagado Cilícia mare Panfília eno pobo maerewy kajeje, icare cedaregodure ia Lícia moto kejewu bakurirewy iei Mira cedu kae. Nowu ika tadawyge eimejera jordure ia Alexandria bakurirewy pijiwu ika kurirewyji du kodure Itália moto kae, icare ure cedo cedaredo to. Cero butugure ceno ika kurirewy tabo meri makaguragare jii cegodure Cnido bakurirewy kae. Nonore icare bakuru ukare cedo ceburedo to. Icare cerore pobo aiare tabowu moto iei Creta cedu okwaji, puredu tu moto joi pobotodu iei Salamina ceduji. Cero kodu pegare nowy moto okwaji, dykejere cedaregodure okwa iei “Bons Portos” cedu kae, puredu tu ji Laséia bakurirewy mugure. Boere marigudu, boere todorogado pudui dykejewu boe ure marigudu. Boe ekodui nowy ika kurirewy tabodu pegagodure. Du kodire Paulore tumedage ewie nowy inoduji, akore: Imedage, iordunure awy cegodui tabodu pegagoduie ure cei, ikaji, ika oredure tabo boeji. Mare nowy tugobaigarege eimejera meartorure ika epaji, ore ika cewuji, mare Paulo bataruji karega. Jamedu nowy ikadoge epa pegare emuguwo keje nowy biaku keje, du kodire boce kodi eiamedu meardaere umodyie turugadu tuwo tugirimi pobo maerewyto, epagare turegodumode Creta moto tadawu bakurirewy iei Fênice cedu kae du bogai, tumuguwo tada nowy biaku tonaji; paga karega, mugure meri rutu jaogwai, bakuru aregodure to.
Bakuru rakarewy koiare ure emeru pegadodu. Sul jaogwaiwu bakuriri aregodure, du kodire emeardaere tumodyie turowo nono taidu reore. Icare ere meriri aogado pobo piji, ekodure pobo okwaji, puredu tu nowy pobo aiare tabowu moto iei Creta ceduji. Boekimorema, boe raikare du rekodaji nowy pobo aiare moto tabowu pijire ia aroe medobo aregodure, du iere Europa pijiwu Aroe Medobo. Nowu ika kurirewy roiwakare nowy bakuru rakarewyji, du ure tumugudo keje taci; cere udo cerego rugadu taci. Ure cewarigu kuri ia pobo aiare tabowu moto biegarewy iei Clauda cedu kae, dykejere icare cere cemugudo, nowy ika kurirewy o boe ewurejoia keje. Icare cere jetu otorogado. Du kejere ere bukigu kurirewy upodo nowy ika kurirewy tabo, boe jokodu kadu kawo (nowu pobo butoborewy ukawo bowyje, ukawo pegado). Icare epagudure nowy ika kurirewy jomode Sirte kejewu kugaru uporuto duji. Du kodi icare ere ao jiwu aroia rawyje, ere bakurudo turego toro boeto. Barogwatore icare bakuru rakaguragare kimo, du kodire ere ika kurirewy oredure taboboe barigu barigu poboto. Rekodajiwu meriji pugeje cere ia ika epa meriridoge ewarigu ewarigu poboto jamedu cegera tabo rugadu. Boe raire du tonaji meri joku aregodukare kuiejedoge ewogware jamedu. Bakuru rakaguragare kimo. Cebagakare cemode ceginorudo du bogai pugeje. Boe raicigore cekai boe ko dytabo, du rekodajire icare Paulore turagojedo boe etoiado, icare akore: Iwiemage, tawiapagamode iwadaruji takawo tadawyje Creta piji ma, pawudumodykare awy boe pegarewyto, pamodykare awy pagoroe barigu barigu, kodi karega. Ica, oinore icare inure taerduwado: tagidado, tabagudu kaba, ia tagi ia tagi tawogwamoduka. Ikare okwamode mito tuje. Awu boecoji, imaragodure aiwu Are Eimejera, du ore imi jamedu, ia o tupare towadydo iiegai, akore ii: Apagudu kaba, Paulo, umode turugadu akodywo Roma kejewu César ae. Paore awy kodure akabowyge emagu akai, ewo tuginorudo. Du kodi icare, imedage, tabagudu kaba. Imeartorure boemode nono Pao o tupa akore iwiegai du reore. Cewarigudydodymode ia pobo aiare tabowu moto kae. Cemugure pobo maerewy iei Adriático cedu kajeje boecore pobe puibiji du rekodaji, boekimorema, boeco oia kejere icare nowy ika kurirewy epage ere boe pa tuburedugoduie ia moto kae duji. Icare ere meriri barigu poboto bukigu tabo tuiordywo pobo koji; ure pagera pudogidure ure ino pugeje. Otobiji pugeje biegatu je, boe ekana remagudure, ure pagera pudogidure pagera awubodure turegodaji pugeje. Du kodi icare epagudure tumode ika to ia toritoduji; du kodire ere meriri motudurewy ui pobe puibijidu barigu poboto ika upo jaogwai, tuiedu rakawo ji, nonore epagare jii barogwa kodody kae. Kuri je nowy ika kurirewy epagere turegoduiagu, du kodire ere tuiagu nowy ika kurirewy je kejewu meriri motudurewy barigu poboto mare ero arodu nure, ere nowy ika biegarewy rawyje, ere tumugudo keje poboto turegodywo tada. Paulorema ure nowy ika kurirewy tadawu tugogobaigarege eimejera bie, ure tugobaigarege ewie jamedu, akore: Nowu ime emugumodykare ika kurirewy tada ma, taroiwamodykare tawo taginorudo. Du kodi icare nowy tugobaigarege ere nowy ika biegarewy iku kado, ere udo tuwudydo. Barogwa kodody tabore icare Paulore eiamedu edo tudugu tudo, ure edo iaboe rogu boe kowyje, akore ei: Merire  pagera  pudogidure ere pobe puibiji tuwygeje    tanudukai, takai ia ko dytabo. Oinore icare inogwamagudunure tai tawo iaboe rogu ko, tawo tadurudo. Ica, ia tagaorogu okwamodykare tagaora piji rugadu. Awu tagoinodytabore icare Paulore tugeragu ia amirewyji, mako pemegare Paoji eiamedu jekai, dykeje icare ure bowyje, ure togwage paru to. Awu roinodykejere icare eiamedure tudugu tudo, ere togwage paru to jamedu. Eiamedure 276 nowy ika tada. Icare ekuredure, dykeje ere nowy ika kurirewy barigodydo, tui trigo barigu poboto dytabo. Du kejere icare, meri awadure dykeje, nowy ika epage ere boe pa tuiorduwakae nowy motoji. Icare eerdure ia pobo maerewy ui turemo mototo duji, kugarubo padure nowy pobo okwaji. Etaidure tuwo nowy ika kurirewy jodo to, turoiwamode dykeje. Icare ere nowy meriri motudurewy eceba bukigu kado kado, ere pijido toro poboto, ere ika bure kiwyje, ere ika aroia jeture ipo towu jado, icare nowy ika puredugodure nowy kugaru okwa kae. Boekimore, nowy ika kurirewy jeture ia kugaru ao otorewyji. Nowu ika jore kugaruto, tudure to, dykeje ukare tudawyje piji, dytabore nowy ika upore tubegado, ure tuwowyje nowy pobo rakarewy koia. Icare nowy tugobaigarege etaidure tuwo nowy iera kogurewyge ewido ma, eregodukawo poboji. Mare owu eimejera iei Júlio cedu, aidure tuwo Paulo inorudo, du koiare makore ei erokawo ino. Icare akore jorduware tugurugodywowyge ei ewo tuwarigu boetoji poboto etuwo kuri toro moto kae. Iagerema etaregodure moto kae tubadui ira keje dytabo, iage etaregodure moto kae tubadui nowy ika kobo rogu boe ewygeje dytabo. Oinore icare eiamedu etaregodure moto kae tuie tabo, tubemega tabo.

28. Paulo rakojei pobo aiare tabowu iei Malta cedykejedu. Icai cei ceginorudo dykeje, cere boe pa nowy pobo aiai tabowu moto ieie Malta, oino. Nowu moto kejewu boe eetu pemegaguragare cei, ere ia jorugu kurirewy mugudo, du oiadodare ere cemugudo, paga karega, bubutu nure, biaku nure. Icare Paulore tudugu jerigi upo kuda tuwo barigu joruto, du tonajire icare ia awagu eworirewy, rekodure joru pijidu, ure taredo ta, okwa jore tuku ierato. Nowu boe eerdure nowy awagu bararei Paulo kanajura jituji, dykeje emagore pui, egore: Boe jokodu awy imedu ure boe ewido, paga karega, ure tuginorudo pobo pegarewy piji, mare Pao aidukare jewo. Ure tugera jukodo awagu apo joruto boe puredukai pudui dytabo. Nowu boe emeardaere kana bokumodyie dykejere bimode kuri je duji. Mare epaga raicigore bogai dykejere ere boe pa boe puredukae ji rugadu duji. Du kodire ere tumardae kirimi, egore: Aroe Eimejeranure ema rugadu rabodu. Nowu oiei, nowy moto kejewu ia imedu iere Públio cedu o baidoge emugure. Awu imedu ure tugeragu cei tuwaito, merire pobe ma jewu metuia bokware, jetu pemegare cei. Boekimorema, nowy Publio uo kogodure, padure tuba keje, biri uru nure, kuri kugudure jamedu. Paulo uture ae, okwamagudure Paoji paru tabo, ure tugera bu ao keje, icare ure pemegago. Awu Paulo roi oinodykejere icare, nowy pobo aiare tabowu moto kejewu kogodurewyge eiamedu etaregodure ae, epemegagodure jamedu, du kodire eetu pemegaguragare cei. Icare cedui nowy piji dykeje, ere cedaidure jiboe jamedu boe maku cenai.
Ekodui Malta piji Roma kaedu. Arire pobe ma jewu metuia bokware dykeje, cere cedaredo ia Alexandria pijiwu ika kurirewyto, duwu muguradu nowy pobo aiare tabowu moto keje nowy biaku tonaji. Dioscorodoge eie mugure ika kurirewy keje. Cedaregodure Siracusa bakurirewyto, dykeje icare cere cewuredo tada, du tadare cemugure merire pobe ma jewu metuia bokware. Du pijire cegodure oino pobo okwaji jii cedaregodure Régio bakurirewyto du kae. Barogwatore icare, Sul jaogwaiwu bakuru aregodure, dytabore cegodure. Icare merire pobe dykeje cedaregodure Pozzuoli bakurirewyto. Nonore ceerdure ia cewiemagei, duwygere etaidure cemuguwo pudabo merimode ikera awubodure pobe taci ikera awubowuto. Du keje cegodure Roma bakurirewy kae. Roma kejewu pawiemage ewiedure marigudu cedaregodumode duji. Du kodire etaregodure cedogi jii ia bororo iei Apia cedu kae, ia boe eda iei “Três Tabernas “ cedu kae. Icare Paulo jordure ei dykejere ure tudugu tudo pugeje, jekarere Paoji.
Paulo roi Roma kejedu. Icare cedaregodure Roma bakurirewyto dykeje, tugobaigarege ere Paulodo tumugudo ewai tada, ia tugobaigare jeture ji. Merire pobe ma jewu metuia bokware dykeje, Paulo makore nowy judeudoge kurirewyge ewogai, etuwo pudae. Ere tudo pui ae, dykeje icare akore ei: Imanamage, iro pegakare boei, iro pegakare paedogamage eroji, du kodi karega icare boere tugeragu ii Jerusalém tada, ere imagu Roma kejewyge ekera kai. Awygere icare tui tugogado ii dykeje, etaidure tuwo ikinorudo, eerdukare ia iro pegarewyji iwiwo kodi. Mare judeudoge ekiarire, du kodire inogwamagudure César bogai, mare itaidukare imago pegawo iwobei. Kodire imagore tawogai, imagowo tai, paga karega, Israeldoge epagare bogai boe koia boere ikera kogudo awy meriri iku tabo. Icare egore ji: Ia bapera aregodukare cewogai Judéia piji iaboe tabo, ia cewiemage etaregodukare nowy moto piji jamedu tumago pegai ai dytabo. Mare cedaidure aki rugadu amagowo cewiegai ameardae jiboeji. Paga karega, ceerduware tu jiboe reo: Boe etona etonare nowy boei boe jamedu boe keje. Icare ere ia meri remagu tumagowo pui. Du kejere makarewyge etaregodure bogai nowy mugure tadawu baito. Meri jamedu jire emagore pui meri rutu piji jii meri butu kae. Paulo readodure ewiegai Pao o boe pemegarewyji, ure tubewudo Moisés mare profetadoge ewadaru tabo tuwo emeartorudo Jesusji. Iage emeartorure bataruji, iagerema emeartorukare. Eerdu pemegakare pu meardaere puibagi, du kodi icare eture, du kodire Paulo akore ei: Boe jokodu Aroe Pemegarewy akore taomagei profetadoge eiabiji: 26”Atudo nowy boe etae, amagodo ei: Tawiaja tabore tameardumode, mare taerduwamodykare ; taeku tabore taerdumode, mare tamodykare boe pawyje. Paga karega, awy boe ewabo rakare, ere tuwiaja mi, ere tuioku mi, tukawo tuiedorodo ma, ikawo epemegado” (Is 6,s). Du kodi icare, taerduwado: awy Pao o boe pemegarewy makudumode judeukare emawyge etai. 29(Du kejere icare judeudoge ere tudawyje nowy piji tumago rakai pui dytabo). Paulo mugure nowy ture aruwu bai tada jorure pobe. Nonore ure tugeragu jemarure tuwogaiwyge eiamedu boei. Readodure brae ewiegai Pao o boe pemegarewyji, ure boe eerduwado Jesus jiboeji, turaga tabo, taidytabo rugadu, iaboe iaboe emagokare ji rokawo ino.








ROMANOS

PAULO O BAPERA ATUGO ROMA        KEJEWUGE EWOGAIDU

1. Boe eimadu. Imi, Paulo, imode awy bapera atugodo. Jesus Cristo burejoianure imi, Pao ure apostolodo imi, ure tugeragu ii iwo bakaru pemegarewy kogado du bogai. Marigudu Pao makore to profetadoge eiabiji awy bakaru pemegarewy umode tudowyje duji, duwygere awy inodu bu bapera pemegarewy keje. Kejere boe emagore Pao Onaregedu Pagimejera Jesus Cristo jiboeji, duwu brae eimejera Davi otojiwunure ema, imedui pudumi du reore. Aroe Pemegarewyre boe edo boe pa Aroe Eimejera Onaregeduie Jesus Cristoce duji, jewodui birewyge epiji du koia. Pagimejera Jesus Cristo, koiare ure apostolodo imi, imaragodywo tumaragodaeji, iwo awy moto kejewu boe erego emeartoruwo ji, ewiapagawo ji.      Awyge etadare tamedure jamedu, Roma kejewyge, Jesus Cristo makore tawogai jamedu. Taiamedu boe, Roma kejewyge, Pao meardu kurire tai, togewo tagi du bogai. Pao Aroe Eimejera, Pagimejera Jesus Cristo o boe pemegarewy boe butugurewy jetuwo tagabo. Iegare kuricigore Aroe Eimejeraji, Jesus Cristo tada, taigoia, mare paga karega, moto kejewyge eiamedu boe eegarenure tameartoraeji.
Paulo aidure tudywo Roma bakurirewy kaedu. Pao Aroe Eimejera, imaragodure aiwu iwabo jamedytabo Tonaregedu o bakaru pemegarewy keje, jorduware imagoi pudui tabaru tabo duji. Inogwamagudure tu tu tu ji tuwo itudo tawogai, taidumode dykeje. Itogea kuricigore iordywo tai, iwo ia baru tadawu boe pemegarewy maku tagai, tameardu awadywo tai du bogai. Mare pawo pu meardu awadydo puibagi, pameartorae mitodu jitu koia. Iwiemage, itaidure taerduwawo itaidu rakare iordywo tai du bogai duji, itaidure imaragody pemegawo tagabo, imaragody magai ia ao pegokarewyge ekao du reore, mare jii oino iroiwakare ituwo tawogai roga. Imaragodure boe eiamedu boe etai: Grécia kejewyge etai, Grécia kejewukare emawyge etai, jorduwarewyge etai, jorduwakarewyge etai jamedu. Du kodire ire irugadu iwo bakaru pemegarewy kogado Roma kejewyge tawiegai jamedu.
Boe emeartorae. Ipogurumodykare inagoi bakaru pemegarewy jituji. Paga karega, ro rakaguragarewynure ema tuwo meartorurewyge eiamedu einorudo, Judéia kejewyge boetoji, rekodaji Judéia kejewukare emawyge. Mare paga karega, kejere Pao o boe jetororewy ure towadydo taregodui boe emeartorae piji, tui boe erego boe emeartorae kae, padumagai bapera pemegarewy keje du reore: “Pemegarewy imedu jemode tumeartorae kodi” (Hab 2,4).
Meartoru bokwarewyge ero pegarewy. Boe jokodu, Pao kodu kagirire ure boe rakarewy biado turo pegarewy koiawu imei. Paga karega, ure boe eerdumode puduiboe awadydo eegai. Awu moto towyjedure du rekodaji, boe eerdukare jiwu Pao jiboe: ro raka, Aroe Eimejerai pudumidu, boe eerduware ji ure towyjeboe koia. Du kodire boe emodykare tuiorduwa bokwa bokwado. Boe eerdui Pao jitu tabo, ekare akaru kurido, ekare tukutaido ji, dure karega, emeardae pegare, ewabo mugure boeco tada. Egore tuiorduwa rakaguragae, mare etaora bai baire. Ewiapagakare Aroe Eimejera remawuji, mare ewiapagare aroe eimejerakare emawygei, ime ereorewygei, barege ereorewygei, kiege barege ereorewygei. Du kodire Paore emagu nowy ewabo aidure jiboe kai, du kodire ere tugody pegado. Ere Pao bataru jetorogodurewy maku tuwadararodae jipagi, ere tubojodo Paore towuji boeji, du jire ewiapagare, ekare tubujodo Pao remawuji, ewiapagakare ji. Duwu jire boe eegaremode jii je. Oino godu. Du kodire Paore emagu poguru bokwareboe kai: Areme ere tumagu turowo nono eromodykare jiboe kai. Ime ero pegare pui jamedu, tui toreduje pijido dytabo, ere tumagu puai, du kodire ere tugody pegado turo pegarewy morice. Etaidukare tuiorduwawo Paoji, du kodire ure emagu tumeardae pegarewy kai, turomodykare jiboeji. Enogorobadure boe pegarewy awadytabo, boe ero pegajagurewy awadytabo, boe etaidui pu oroe jitu tabo, boe erorerae pegarewy tabo, boe eimaredui pui dytabo, boei pu bito dytabo, boe erugodui pui dytabo, boe ewadarodae tabo, boe emeardae pegarewy tabo, etonare Pao Aroe Eimejeraji. Emago pegare pui, enogirure pui, ekodu kagirire pui, ere tojarodo pudui, ero pegarewy awadure, ewiapagakare tuomagei. Etaora bai baire, ewadaru riki bokwa, enogudu bokware tumedage ebo. Ero kigodure awy turoino jiboeji icare eiore rore oinowygei jamedu, eerduware Pao akoe inodu bitodumode, kodi karega.

2. Paoi tugogado boeidu. Imeduia, are akogado amedagei? Nowu inodytabo aro peganure rugadu. Are akogado amedagei mare arore nono ero reore, dytabo are boe pegado ai akaobiji. Paerduware Pao jetorogodui tui tugogado nowy rore oinowyge ei duji. Mare aki are akogado amedagei, aroi nono ero reore, ameardaekana amode akinorudo Pao umode tugogado ai dypiji? Amodukana Pao pemegaguragai paidu redugodydo? Aerduwakare Pao makoi awagoidu tubemegaguraga tabo awo atugu ato, apemegawo du bogai? Mare awabo rakaguragare, akaidukare ameartoruwo Pao bataruji, du kodire anure Pao korigodumode aidu itodydo, umode tugogado boei dykejewu meri kae. Umode paro morido pagai paro rekodaji. Umode jere jii jeboe maku ure tubewudo pudui tuwo turo pemegadowyge etai, jemarure tuiegare pemegawo, tuwo tugurido, tuwi bokwawo du bogaiwyge etai. Mare aidure tu puduiwyge, ure boe rikirewy pijido tugodywo boe jokodukarewy rekodajiwyge, Pao korigodumode ei, umode etogorido. Ro pegarewyge eiamedu boe, boe korimode ei, eno maidodumode pudabo: Judéia kejewyge ekodumode boetoji, Judéia kejewukare emawyge ekodumode rekodaji nowy inoduto. Mare Pao umode boe pemegarewy, boe butugurewy maku ro pemegarewyge etai: Judéia kejewyge etai boetoji, eregodaji Judéia kejewukare emawyge etai. Paga karega, Pao aiwore bo eiamedu boei pureore. Judeukare emawyge enokare Moisés ui boe eroiagudu: ero pegare dykeje, ere tuwarigu boe pegarewyto awy boe eroiagudu bokwa tabo. Cewu ore Moisés ui boe eroiaguduwyge eiamedu boe ero pegare dykeje, awy boe eroiagudu umode tugogado ei. Paga karega, meardure boe eroiagudu jiwyge epemegakare, mare tu rore nono boe eroiagudu reorewyge epemegare Pao jekai. Judeukare emawyge enokare Moisés boe eroiagudu rema, mare erore tumeardae reore boe eroiagudu rekodaji, enokare nowy inoduce, kodi karega. Kode emeardae ure turugadu etai boe eroiagudu reore. Nowu turoino dytabo, ere oinodu awadydo boe eroiagudu metui tuwabo tada duji. Nowu ewabo tadaboe ure edo boe pa awy inodu boe jokoduie. Mare paga karega, ia dykeje emeardaere turo pegaie ure, ia dykeje emeardaere turo pemegaie ure duji. Nowu inodu awadumode Pao umode tugogado ime ero biadurewy jiwu meriji Jesus Cristo koia, ire kogadowu bakaru pemegarewy rekodaji. Aki akagore judeuie ure aki, are aiodo boe eroiagudykeje, aegarere ako Aroe Eimejeraji. Aerduware Pao aidure jiboeji, boe eroiagudu ure aerduwado boe pemegarewy ema remawuji. Akire ameardaere akodui joku bokwarewyge etododai duji, ameardaere akie urugureboere aki boeco tadawyge etaiduji, ocarokare puduiwyge ekodu pemegado duji, aerduwa birigodui boe jetorogodurewy padui boe eroiagudykeje duji. Akire are amedage eerduwado, kodiba akare aerduwado? Akagore boe eiwogu kaiagu, kodiba akiwogure? Akagore boe eerebari kaiagu, kodiba aerebarire? Akodu kagirire aroe eimejerakare emawygei, mare kodiba akiwogure ewai tada boeji? Akojarore ai boe eroiaguduji, mare Pao poguraenure aki akodui boe eroiagudu peragajeje dytabo. Mare paga karega, bapera atugo akore: “Judeukare emawyge emago pegare Pao ieji taigoia” (Is 52,5). Aromode nono boe eroiagudu rekodaji ma, judeudoge eno kruca umode turugadu ai, mare ameartorumodykare ji ma, amode nono kruca padukare kejewyge ereore. Kruca padukare kejewyge eromode nono boe eroiagudu reore ma, Pao biapagamode ei biapaga magai kruca padure kejewyge ei du reore. Du kodi icare, judeukare emawu turoi nono boe eroiagudu reore umode tugogado ai, are boe eroiagudykejeboe kado aerdui boe eroiaguduji, kruca padui awygeje du kodi karega. Judeu ema remawu karega ure ema, nowy ure oino boe eegai tu je, kruca padure tu keje karega jamedu. Paci oino, kruca padure uwabo kejewu judeu remawu rema, Aroe Pemegarewy koia, mare bapera atugo koia karega. Boe ewadaru jerebarimodykare apo, mare tu Pao Aroe Eimejera jerebarimode apo.

3. Inoba judeudoge ekodure iage ekori. Inoba judeudoge ekodure iage ekori? Inoba kruca padure kejewyge ekodure kruca padukare kejewyge ekori? U! Inodu kuricigo, makaguragare. Boetoji, ica, Pao ure tumeartorudo to bakaru pemegarewy tabo etai. Kode, ia emage emeartorukare ma, kode, nowy emeartorukaredu umode Pao meardu kurii boeidu kado? Boro! Ukare ino rugadu! Boe eiamedu boe ewadararodure, mare Pao makore boe rikirewyji tu rugadu. Ure nono bapera atugo reore: “Boemode boe pa aedorogoduie ure duji awadaru keje, ai akogado boei dykeje” (Sl 50,6). Paro pegarewy umode Pao jetorogoduidu awadydo ma, inoba pagagomode? Pagagomode ro pegaie ure tugorigodui pai duji? 6(Imagonure ime emagore jiboe reore). Boro! Ukare ino! Umode ino ma, inoba umode tugogado awy moto kejeboeji? Iwadararodae umode Pao jetororeboe urugu awadydo ma, kodiba icare umode tugogado ro pegareboeie ure imi duji? Umode ino ma, kodiba pagagomodykare oino: Paro pegawo, boe pegarewy aregodywo boe pegarewy piji ? (Boe jokodu iaboe emeardae pegare ii tagoi iie iiodo nowy inodykeje duji. Mare boe pegamode nowy boe egoi oinodu morice).
 	Boe eiamedu boe ero pegare. Kode, inoba pagago mode? Judeudoge cegi cebemega kodumodukana judeukare emawyge epemega kori? Boro! Cere, judeudoge eiamedu boe, judeukare emawyge eiamedu boe eedui boe pegarewy kudadu awadydo. Nono bapera atugo reore: “Ia ro pemegareboe bokwa. Ia jorduwareboe bokwa. Ia jemarure Pao bogai boe bokwa. Boe eiamedu boe ere tuiaedo awara jetororewy piji. Boe eiamedu boe ere tuwogwado. Ia ro pemegareboe bokwa, boe bokwa rugadu. Eruwo ure nono boe eiao jadody reore. Boe ewadararodaere tudawyje eiabiji, awague etogori reoreboe ure tuwiado enogwa tada “ (Sl 5, 10; Sl 89,4). 14”Eia okorobadure tuwadaru pegarewy tabo, jirireboe tabo. Ewure kiarikare, eregody rakare tuwo boe eku redo. Boe ecebae, ure boe epegadoboe, jeture ekoda rea keje. Eerduwakare boe butugurewy kaewu awaraji” (Is 59,7) "Eerduwakare tubagudui Paoce duji (Sl 32,5). Aró, kode, paerduware padure boe eroiagudykejeboe jamedu boeie makore mugure boe eroiagudu kudawyge ewiegai duji. Nowu inodytabowo boe eiamedu boe enogwa jetukawo pugeje, jamedu awy moto kejewu boewo boe pa turo pegarewyji Pao jekai. Paga karega, iaboe iaboe umodykare tubemegado boe eroiagudu koia. Mare boe eroiagudu ure boe edo boe pawyje boe ero pegarewyji tu je.
Boe ere tubemegado tumeartorui Jesus Cristo jitu koia. Mare oino, boe eroiagudu, mare profetadoge emagore jiwu Pao o jetororeboe, ure towadydo boe eroiagudu bokwa tabo. Pao o jetororeboe makudure boe emeartorui Jesus Cristo jitu koia, meartorure jiwyge eiamedu boe etai, boe epadukare pumekeje kodi. Mare paga karega, eiamedu boe ero pegare, ere tuiaedo Pao urugu piji. Epemegagodure mori bokwa tabo, Pao o boe pemegarewy koia; Jesus Cristo koiare ure einorudo. Pao aidure Cristo uwo tuiwodo du koiawo boe ero pegarewy okwadody makudywo boe etai, boe emeartorui Jesus Cristo jitu koia. Du tabore ure boe eerdydo tuiedororeboeji, tuwudugugodui mariguduwyge ero pegarewyji. Awu kodiwu keje ure boe eerdydo tuiedororeboeji, tui meartorure Cristo jiwyge eedorodo dytabo. Du kodire pagojaromode du koiaboe bokwa. Kodiba? Paroi nono boe eroiagudu reore du kodi kana? Boro! Pameartorure Cristo jitu kodi. Mare paga karega, cemeardaere boe epemegagoduie tumeartoru koia, mare turoi nono boe eroiagudu reore du koia karega. Paokana umode tu judeudoge eno Aroe Eimejera? Judeukare emawyge eno Aroe Eimejera karega una? U! Ema rugadu. Paore judeukare emawyge eno Aroe Eimejera jamedu. Pao Aroe Eimejera ure mito tu je. Emare umode judeudoge, judeukare emawyge eedorodo emeartoru koia. Awu inodytabo, pakana ure boe eroiagudu perodydo pudui boe emeartorae koia? Boro! Ukare ino! Paci oino, panure boe eroiagudu rakado.

4. Abraão ure tubemegado tumeartorae koia. Inoba pagagomode makudure kodure pagododaiwu Abraão aiboeji? Inoba boere ji? Abraãmode tuiedorodo turo koia ma, ocaromode pudui rugadu, mare Pao jekai karega. Bapera atugo pemegarewy akore oino: “Abraão meartorure Paoji, du kodire Pao biapagare nowy inoduji tuwo jetorogodydo” (Gen 15,6). Mare maragodurewy maragodae morire, mori makudu karega ure boe enogudu koia, mare maragodae koia. Mare cewy ia ro bokwarewy meartorure ure ro pegarewy jetorodowu Pao jiwu, nowy meartoru koiare ure jetorodo, Pao okudu koia. Awu inodu jire Davi makore, tagoi: “Eiwo aidugirimode Pao umode eedorodo taiwo kai ero jitu tabo. Jiwo aidugirirewyge ero pegarewy okwadodure, biadodure. Jiwo aidugirirewy imedu Pao biapagakare ro pegarewyji”! (Sl 31,s). Davi makoi awy inodu jitu tabo, tu kruca padure kejewyge eiwo aidugirimode? Boro! Kruca padukare kejewyge eiwo aidugirimode jamedu. Mare paga karega, pamagore: Abraão meartorure, kodire Paore pemegado. Inoba boeredykejeba awy inodure tudowyje? Kruca padui Abraão kejedu otodai kana? Iarema rekodaji kana? Kruca padure kejedu rekodaji karega, mare kruca padure kejedu otodai. Kruca padure keje ia boiwu keje. Nowu kruca padui kejedu koiare boe edo boe pa pao Abraão jetorogodure duji, meartoru koia, nowy kruca padumode kejedu otodai. Nowu inodu koia Abraão orenure meartorurewyge eiamedu boece, duwygere Pao aidure ei, kruca padukai ewygeje dytabo. Abraão orenure kruca padure kejewyge eiamedu boece jamedu, kruca padui ewygeje du kodi karega, mare ekodure Abraão ro rekodaji kodi. Pao makore Abraãoji, rekodajiwygei jamedu, enomodyie awy motoce duji. Pao makore awy inoduji, mare Abraão rore nono boe eroiagudu reore du kodi karega, mare ure jetorodo meartoru koia du kodi. Mare Pao umode makuboe, kodure boe eroiagudu rekodajiwyge enomode ema, boe karega umode boe emeartoraece, icare Pao akore tumode maku boe etaiboe kodumodykare pudui. Mare boe eroiagudu ure boe ekorigodae arego. Mare boe eroiagudu bokwa keje, boe ero pegarewy bokwamode jamedu. Nowu inodu koia, Pao akore tumodyie makuboe aregodumode boe emeartorae koia, duma, Pao akore tumodyie makuboe makudu pagawo Abraão ore eiamedu boe etai. Pao akore tumodyie makuboere, rore nono boe eroiagudu reorewyge etai tu je karega, mare meartorure nono Abraão meartoru reorewyge etai jamedu, paiamedu boe Paonure ema kodi. Oinore bapera atugo pemegarewy akore: “Ire makaguragarewy moto kejewyge etuodo aki”. (Gen 17,69). Oinore Abraão meartorure jiwu Aroe Eimejera akore. Ure birewyge ewodydowu Aroe Eimejera, ure jekareboe eedowu Aroe Eimejera. Upagamode bogaiboe bokware boe eegai, dytabore upagare, meartorure makarewy moto kejewyge etuomode pudumi duji, nowy bapera atugo pemegarewy ako reore: 
“Oinore aregodajiwyge emagaguragare” (Gen 15,59). O joru puredugodynure 100 kae, jordure tageduie ure duji, jorduware toreduje Sara akeduie ure jamedu duji, mare du inodytabo meartoru akedu kare. Ukare Pao bataru perodydo pudui, mare ure turo rakado tumeartoru tabo, tui Pao jekaredo dytabo. Jorduwa birigodure Pao roiwai turowo nono tagoi turomode jitu reore. Du inodu koiare Pao ure pemegado. Awu bapera atugo akoi Paore pemegado. Abraãoji tu je karega akoino. Paire akoino jamedu. Paga karega, pameartorure ure Pagimejera Jesus Cristo jewodydo birewyge epijiwuji, du kodire umode paedorogodydo, umode pabemegado jamedu. Pagimejera Jesus Cristo bitodure paro pegarewy koia, jewodure birewyge epiji tuwo pabemegado du bogai.

5. Boei tubemegado Jesus Cristo ro koia. Icare paedorogodydodyre pameartoru koia, du koiare pabemegare Paoji, pagimejera Jesus Cristo koia. Koiare ure pagarego Pao o boe pemegarewy kae, pameartorui jitudu koia. Icare padumode pabewu tabo awy Pao o boe pemegarewy tabo, icare paegarere pabaga tabo paedywo Pao urugu tada du bogai. Mare paegarere pagogodae keje jamedu, paga karega, paerduware pagogodae koiaie ure pabewudo pai paro pemegarewyji. Awu pai pabewudo paro pemegarewy jitudu ure Pao aidydo pai; awy Pao aidui paidu koiare ure pado pabagado. Awu pai pabagadody umodykare paekuri pagado, paga karega, Paore tumeardu kurii paidu redo pawabo tada, ture maku pagaiwu Aroe Pemegarewy koia. Ia meri keje, paro pega keje, Cristo bitodure ro pegarewyge pagai, boe aregodure pudae dykeje. Ica, boe ewimodykare ro pegarewy ai. Ia boe pemegareboe etaire boe emode tuiwodo rakudu. Mare Paore tumeardu kuricigoi paidu awadydo, paro pega kimo dytabo. Cristoi tuiwodo pagai du koia. Mare oinore icare paedorogodure ku koia, u kodi icare Cristo mitodu koiare umode paginorudo Pao korigodui pai dypiji. Paga karega, pagonai pudui dykeje, Paore pabemegado pudui Tonaregedu bi koia ma, oino icare, pabemegai pudui dykeje, umode paginorudo Tonaregedu jewodu koia. Paegarewo Paoji, Pagimejera Jesus Cristo koia, koiare ure pabemegado Paoji.
Adão mare Jesus Cristo. Ia imedu ui mito tu je du koiare ure boe ero pegarewydo turemo awy mototo; boe ero pegarewy ure boe ewidody arego. Du inodu koiare boe ewidody ure taodo boe eiamedu boe eiogi, boe eiamedu boe ero pegare kodi. Boe eroiagudu makudumode boe etai dyotodai, boe ero pegarewy jeture awy moto keje marigudu. Mare cewy boe ero pegarewy ukare boe epegado, boe eroiagudu bokwa keje. Mare Adão piji jii Moisés ae boe eiamedu boe ewire; ro pegakare Adão ro pegamagai tui tudugu Pao bataru kudadu reorewyge ewire jamedu. Adão jebatodure cewy aregodumodewuji. Mare epadure pumekeje, paga karega, Pao o boe pemegarewy makudui boe etaidu jebatodukare Adao ro pegarewyji kodi: Makarewyge ewire ia imedui mito tu je du ro pegarewy koia rugadu. Mare Pao o boe pemegarewy kodu remawunure nowy ro pegarewy kori. Ure boe einorudody makudu pagado boe eiamedu boe etai, ia Imedui mito tu je du meardu kuricigoi boei du koia, dure Jesus Cristo rema. Paore makuboe rore tuginoi, cewy imedu ui mito tu jedu ro pegarewy rore tuginoi jamedu (epadure pumekeje): Ia boe ero pegarewy ui mito tu je du koiare ure boe ewarigu boe pegarewyto, mare Pao o boe pemegarewy ure makarewy boe ero pegarewy okwado. Ia imedui mito tu je du ro pegarewy koiare ure boe ewidodydo tubodo boe ebo, mare Jesus Cristo ui mito tu je du ro pemegarewy kodu remawure nowy ro pegarewy kori, du kodire boe pemegarewy makudu awadure etaiwyge, Paore jetorogodydowyge eemode rugadu Jesus Cristo mito tu je du koia. Du kodire, boemagai ia boe ero pegarewy ure boe eiamedu boe ewarigu boe pegarewyto, du reorere ia boe ero pemegarewy ure boe eiamedu boe einorudo, ure boe edo tuguo pugeje. Jamedu, boemagai boe eiamedu boe ere turo pegado ia imedu ui mito tu je du meartorukai Pao bataru jitu koia, du reorere boe eiamedu boe eedorogodumode ia Imedu ui mito tu je du meartorui Pao bataru jitu koia. Boe eroiagudu aregodure tuwo boe ero pegarewy ko tao kae. Mare boe ero pegarewy kuricigorewo kejere, Pao o boe pemegarewy kodure tao kae kori. Oino, boemagai boe ero pegarewy jeture boei tui boe ewogwado dytabo, du reorere Pao o boe pemegarewy jeture boei tui boe eedorodo dytabo, ure parego boe ewimodykare wo kae, Pagimejera Jesus Cristo koia.

6. Boe etao pegododu. Kode, inoba pagagomode? Paro pegamodukana kimo Pao o boe pemegarewy kodywo tao kae? Boro! Ukare ino! Pawire marigudu paro pegarewy kai, du kodire padumodykare keje pugeje. Boe jokodure taerduware pagaimodure Cristo apowyge eiamedu boe, bi tadaie pagaimodure. Awu pagaimodure du koia, padugudodure Cristo apo tuwi tada, duma, boemagai Cristo jewodure birewyge epiji Pao ro rakarewy koia, du reorere pagi jamedu paewodu maidumode jamedu. Pagodure apo bi reore, icare pagodumode apo jewodu reore jamedu. Paerduware awy pawodui paro pegarewy tabodu bitodure Cristo apo i padui pugajejedykeje, inodu akedywo du bogai, paedukawo boe pegarewy iera keje pugeje. Paga karega, birewyge eedumodykare boe ero pegarewy ro kuda pugeje. Pawire Cristo apo ma, pamearutorure paedumode apo jamedu duji. Paerduware Cristo jewoduie birewyge epiji duji, bimodukae pugeje duji. Awu ure boe ewogwa ewogwadoboe ro rakakare ji pugeje kodi. Cristo bire boe ero pegarewy koia mito tu je, awy inodu ure turugadu, mare oino jere jii je Pao koia. Du reorere tagi jamedu tameardaedo tawie ure taro pegarewy ai, mare taeie ure Pao ai Cristo tabo duji. Du kodi icare tagaba boe ero pegarewy udo tuwure jodo tawygeje, tagaba boe ero pegarewy udo tarego tameardae pegarewy rekodaji. Tagaba ia taredu maku boe ero pegarewy ai; tamagu Pao ai boemagai boere tarego tawi piji taewo du kae du reore. Taiamedu boe maku Pao ai, tabemegawo du bogai. Boe ero pegarewy umodykare tuwure jodo tawygeje, mare paga karega, taragojekare boe eroiagudu kuda pugeje, mare taragojere Pao o boe pemegarewy tada.
Boei tuginorudo turo pegarewy ro raka pijidu. Kode, paro pegamodukana paedukai boe eroiagudu kuda, mare Pao o boe pemegarewy tada du kodi kana? Boro! Ukare ino! Taerduware tai tamagu ia boe etai etugaregewo tagidykeje, boe jokodu etugarere tagi rugadu duji. Du kodire taroiwamode tawo tamagu boe pegarewy kai, iarema Pao ai taedorogodywo. Mare ceegarere Paoji taigoia: boe ero pegarewy utugaregere tagi marigudu, mare oino tameartorure tawabo jamedytabo makudure tagaiwu Pao bataruji, du koiare ceegarere Paoji. Taginorudodure boe pegarewy piji, icare Pao utugaregere tagi tarowo nono Pao aidu reore. Imago awadumode tai taerduwa jokodukare kodi, tawo boe pa awy inoduji: tamagai marigudu tare tamagu pegareboe kai, tagody pega jokodywo du bogai, du reorere oino tare tamagu Pao ai taedywo boe pemegarewy tada. Boe ero pegarewy utugaregei tagi dykeje, tarokare nono Pao aidu reore. Mare kaboba makudure tagai nowy taro pegarewy ui tabogurudody morice? Tawimodedure morimode ema. Mare oino taginorudodure boe ero pegarewy piji; Pao utugaregenure tagi du kodire taedorogodydodyre, taemode jii je. Mare paga karega, boe ero pegarewy morire boe ewi rema. Mare Paore maku pagaiboere jere jii jeboe rema, Pagimejera Jesus Cristo koia.

7. Meartorurewy ui tuginorudo boe eroiagudypijidu. Iwiemage, (imagonure jorduware boe eroiagudu jiwyge tai), taerduwakare boe emugumodyie boe eroiagudu kuda tu turagojei awy moto keje du tonaji? Pawo ia aredu mugui toredu apodu jebato awy inagoino jiboeji ka: Ia aredu ukogerewydo mugure toredu apo tu rakoje otoi, boe eroiagudu rekodaji; mare bimode dykeje, inorudodure awy boe eroiagudypiji. Mare mugumode ia imedu apo toredu rakojei kimo dykeje, iedodumode aredu ro pegarewydo, oino. Mare oredu bimode piji ma, inorudodure awy boe eroiagudypiji, ro pegamodykare tui tugogedo ia imedu apo pugeje dytabo. Oinore boere tai jamedu, iwiemage: Jesus Cristo padui i padui pugajejedykeje du koiare tawire boe eroiagudumodedypiji, tamagudywo iaboe etai; oinore icare Cristo jewodure birewyge epijiwu ogenure tagi, duma taro pemegawo Pao ai. Pamugure pagody keje dykeje, boe eroiagudu koiare ure paro pegarewy jewodydo padoda, nowy inodu koia ure pawogwado. Mare oino paginorudodure nowy pagogudodure tabowu boe eroiagudypiji, du kodire paronure Pao aidu reore, mare bapera mariguduwu aidu reore karega. Ica, inoba pagagomode? Pagagokana umode boe pegarewyie ure boe eroiaguduce? Boro! Ukare ino! Mare boe eroiagudu koiare ure ido boe pa boe ero pegarewyji. Boe eroiagudu akomodykare : “Akagemokaba boe pegarewyji” oino dykeje, iorduwamodykare kaboba boe etogeai boe pegarewy jidu rema. Mare boe pegarewy koiare ure boe eroiagudu udo itogeado boe pegarewyji. Mare boe eroiagudu bokwa tabo, boe pegarewy ure nono bireboe reore. Mare paga karega, ia boe keje iorduwakare boe eroiaguduji, du tonajire iere. Mare boe eroiagudu aregody keje, boe ero pegarewy jewodure. Imirema iwogware. Du kodire boe eroiagudu, umode iedowu, ure irego iwi kae. Paga karega, boe ero pegarewy ure iekuri pagado, ure irego iwi kae boe eroiagudu koia. Mare boe eroiagudu pemegare, jetorore. Kode, pemegareboe ure bireboe arego inai? Boro! Ukare ino! Mare boe ero pegarewy, tuwo pudumi rugadu, ure bireboe arego inai pemegareboe tabo, duma boe ero pegarewy kodywo tao kae boe eroiagudu koia.
Boe eroiagudu roiwakai boe ero pegarewy jidu. Paerduware aroereboeie boe eroiaguduce, imirema kodureboenure imi, ire imagu pegareboe kai. Iorduwakare irore jiboeji; paga karega, irokare itaidure jiboeji, irore itaidukare jiboeji. Mare irore itaidukare jiboeji ma, iorduware boe eroiagudu pemegaie. Du kodire irokare itaobiji mare iro pegarewy mugure itadawu koiare ure irodino. Iorduware itadaie, ikodu tadaie boe pemegarewy mugukare, paga karega, itaidure boe pemegarewyji mare iroiwakare irowo ji. Irokare itaidure jiwu boe pemegarewyji, mare irore itaidukare jiwu boe pegarewyji. Kode, irore itaidukare jiboeji ma, itaobiji karega iroino, mare mugure itadawu boe pegarewy ure irodino. Kode, iordure ia boe ui iroiagudody itada: itaidui irowo boe pemegarewyji du je, boe pegarewy jepadure inai. Itaroe tada iegarere Pao o boe eroiaguduji. Mare ikodu tada imeardure ia boe eroiaguduji du onare Pao o boe eroiaguduji, ure iwarigu boe ero pegarewy ui boe eroiaguduto, dure mugure ikodu tada. Jiwo aidugirikarewy imedunure imi! Ioguduba umode ikinorudo awy ure irego iwi kaewu ikodypiji? Paegarewo Paoji, Pagimejera Jesus Cristo koia. Kode itaroe tada imeartorure Pao o boe eroiaguduji, mare ikodu tada imugure boe ero pegarewy ui boe eroiagudu kuda.

8. Boe eei Aroe Pemegarewy koiadu. Du kodi icare, rakojere Jesus Cristo tadawyge ewarigudumodykare boe pegarewyto pugeje. Paga karega, ure paedowu Aroe o boe eroiagudu ure ikinorudo, Cristo tada, boe ero pegarewy o boe eroiagudypiji, boe ewi piji. Moisés o boe eroiagudu ure turoiwakare tuwo towyjeboe, pagody pawiri kugudu kodi, ure tugogado boe ero pegarewyji boe ekodykeje. Paga karega, Paore Tonaregedu rojai, duwu ure tudo nono pareore, mugure pagody ro rakarewy tada, tuwo paro pegarewy okwado. Pao ure awy inodu towyje pameartoruwo boe eroiaguduji, mare paroi nono Aroe Pemegarewy aidu reore, mare pagody aidu reore karega. Rore nono boe ekodu aidu reorewyge ekodure boe ekodu ro rekodaji. Rore nono Aroe Pemegarewy aidu reorewyge ekodure Aroe Pemegarewy rekodaji. Pagody aidure jiboere pawi rema, mare Aroe Pemegarewy aidure jiboe paewodu rema, boe butugurewy rema. Boe ekodu aidure jiboe onare Paoji, boe ekodu kodukare Pao aidu rekodaji, kodumodykare rekodaji rugadu. Rore nono boe ekodu aidu reorewyge emodykare Pao aidydo. Tagirema, tagodukare boe ekodu aidu rekodaji, mare tagodure Aroe Pemegarewy aidu rekodaji, Pao o Aroe Pemegarewy mugui tadoda dykeje. Mare Cristo o Aroe mugumodykare iaboe ebo ma, Cristo oge karega ure emage. Kode Cristo mugure tadoda ma, tagody bire boe ero pegarewy koia mare Aroe Pemegarewy koiare ure taedo, taedorogodydodyre kodi. Ure Jesus jewodydo birewyge epijiwu o Aroe Pemegarewy mugure tagabo ma, ure Jesus Cristo jewodydo birewyge epijiwu umode taredu jedo jamedu, nowy Aroe Pemegarewy mugure tagabo du koia.
Ure tuiedorodowu imedu, Pao o boe pemegarewy mugure apo. Kodi icare, iwiemage, paromodykare nono pagody aidu reore. Taromode nono tagody aidu reore ma, tawimode. Mare Aroe Pemegarewy ro raka koiamode tamode tagody ro bito ma, taemode. Paga karega, kodure Pao o Aroe Pemegarewy rekodajiwyge, Pao orenure emage. Boe ekare tudugaredo tagi tabagudywo, mare Paore toredo tagi, du koiare tagagore: “Ioga” oino ji. Aroe Pemegarewy ure pado boe pa Pao oreie ure pagi duji. Orenure pagi dykeje jeonare oroe jiwygere pagi jamedu. Jeonare Pao oroe jiwygere pagi Cristo apo. Mare paga karega, boe ekorire pai Cristo apo ma, pamuguwo Cristo urugu tada du bogai jamedu. Imeardaere awy boe ekorire pai awy moto kejewu, puredukare boe eegareae, boe etaidae awadodumode pagaiwu jituji. Du kodire awy moto kejewu boe eiamedu boe upagare ake tabo Pao ore emode towadydo du bogai. Paga karega, awy todureboe jamedu boe mugure boe pegarewy kuda, mare taobiji karega, mare ure tumorido jiboe koia. Pabagare awy boe eiamedu boe inorudodumode awy boe pegarewy piji, jetumode Pao ore eegarae, etaidae tada du bogai du kodi. Paga karega, paerduware awy boe jamedu boe oragudure ia aredu akomagai tuguri jirigody kori koia du reore. Mare awy moto kejeboe mito tu je karega, mare pagi jamedu, Aroe Pemegarewy makudure aiwygere pagi jamedu. Mare pagoragudure kimo, pabaga kimoi Pao umode toredo pagi du bogai, umode paginorudo taci je du bogai. Pabaga kimoi du koiare paginorudodure. Aró, kode, boe eerdui tubagare bogaiboe jitu keje ma, boe epagare bogaiboe karega ure ema pugeje. Boe eerdui, boe epagamodykare bogai pugeje. Pabagamode paerdukare jiboe bogai ma, pawudugu tabo pabagamode bogai. Jamedu, Pao o Aroe Pemegarewy aregodumode tuwo tugera braredo paro rakakaji. Paerduwakare kaba bogaiba pagogwamagudumode Paoji, mare Aroe Pemegarewy okwamagudumode ji, toragudu tuginoiwu tabo. Pao jorduware ime ewabo tadaboeji, jorduware Aroe aidure jiboeji, paga karega, Aroe okwamagudure Pao ore eparu tabo, Pao aidu reore. Paerduware boe eiamedu boeie turo remagu tuwo tugerabraredo meardu kurire Pao jiwygei, Pao makore bogaiwyge ei, taidu rekodaji. Paga karega, ure tugeragu pudae tuiorduware jiwygei, emagewo nono Tonaregedu reore, awy Tonaregedu uwo nono ia boetojiwu metui makaguragarewy tuwiemage etadadu reore. Ure tugeragu pudaiwyge, makore ewogai jamedu, ure eedorodo, icare ure eedorodowyge umode emedydo turugu tada jamedu. Du inodu kodire, inoba pagagomode? Pao rakojemode pagabo ma, ioguduba umode tumorido pai? Iera iworikare Tonaregedu apo pudai, mare ure maku paiamedu pagai. Ure Tonaregedu maku pagai, kode, umodykare boe jamedu boe maku pagai jamedu mori bokwa tabo? Ioguduba umode boe pegado Pao ure tugeragu pudaiwyge ei? Pao mitodure ure eedorodo. Ioguduba umode boe pegado ei? Jesus Cristo bire pagaidu, jewodure birewyge epijidu, mugure Pao kana pemegarewy jaogwaidu, emare okwamagudunure pabaru tabo. Ioguduba umode padaru Cristo meardu kurii pai dypiji? Boe ekori, boe uru koia kana? Boe epagudu koia kana? Boe etonai pai du koia kana? Page boi pai du koia kana? Pawiri kedo koia kana? Pabagudae koia kana? Pawimodedu koia kana? Bapera atugo pemegarewy akore: “Aigoiare cere cemagu pabimodedu kai meri jameduji, cere nono ovelhadoge eregodui tuwi kaedu reore” (Sl 43,23). Mare boe jamedu boe keje pare pamorido, cewy meardu kurire pai du koia. Paga karega, iorduwa pemeganure iaboe iaboe emodukae pawarigu Pao meardu kurii pai dypiji. Boe ewi, jereboe, baru tadawu tupadoge, ia baru tadawu ro rakareboe, oinowu boe, aregodumodeboe, Boe eiamedu boe emugui pawygejedu, jeture pagudaboe, awy todureboe jamedu boe, iaboe iaboe, emodykare pawarigu Pao meardu kurii pai dypiji, duwure towadydo Pagimejera Jesus Cristo koia.

9. Israeldoge eonare bakaru maiwuji jamedu. Boe jokodu jire inagoino Cristo tada. Iwadararodu karega ure. Aroe Pemegarewy joi iwadaru kejedu koiare iorduwado iwadararodu kaegaie ure duji. Ikiarigody kuricigo remawu nure, iwabo kori rakaguragare jamedu. Iwobe eigoia, imeardu kuri koia ei, itaidure imuguwo Pao bataru pegarewy kuda iragoje jaei Cristo piji dytabo eigoia. Paga karega, ikodu iwiri ikunure emage kodi. Pao ogenure emage, ure toredo emage, ure turugu maku etai. Ure Moisés ui boe eroiagudu maku etai. Ere tubujodo Aroe Eimejera ema remawuji. Emagere Pao akore tumodyie to boe pemegarewy maku etai. Boe eimejerage kurirewyge ekodure Pao meardae rekodajiwyge enodojiwygenure emage. Epijire Cristo buture, du jeture boe jamedu boeji, dure Aroe Eimejera rema, du jire boe emago pemegamode jii je. Oino godu. Pamagomodykare Pao bataru kodukae pudui duji. Paga karega, buture Israel aiwyge eiamedu karega israeldogere emage. Jamedu Abraão uwobe eiamedu karege orere emage. Mare paga karega, Pao akore Abraãoji: “Tu Isaac otojiwygere emode tugeragu akieji” (Gn 21,12). Awu inodu ure oino: Buture tu Pao bataru rekodajiwygere Abraão otojiwygere emage, buture boe ekodypijiwygerema karega. Mare paga karega, Pao bataru ure oino: “Imode ikirimi jorumode mito tu je du otobiji, akoreduje Sara kuributumode ia tonaregedu apo (Gn 18,10). Ia pugeje: Rebeca jamedu orere pobe, du etuore pu etuoce: Pagododaiwu Isaac. Nowu Rebeca ore ewudumodedu otodai, ero pegakare, ero pemegakare kimodu otodai, Pao akore Rebecaji: “Kodure boetojiwure kodure boiwu utugaremode ema” (Gn 25,23). Oinore Pao ure tugeragu jiwygere ure tugeragu ei taidu rekodaji, mare ero koia karega. Uwo nono bapera atugo reore: “Imeardu kuricigore Jacóji, ikodu kagirire Esauji” (Ml 1,3) Kode, inoba pagagomode? Pagagomode boe jetorokarewy muguie Pao apo, oino kana? Boro! Ukare ino! Paga karega, akore oino Moisesji: “Imeardu kurimode itaidure imeardu kuriwo jiwuji, inogudumode itaidure inogudywo apowu apo jamedu” (Ex 33,19). Du kodi icare awy inodu ukare ime etaidu reore, iarema ime ero reore, mare tu Pao okudu reore. Boekare, bapera atugo pemegarewy keje padure Pao akoi Faraó jidu: “Awu inodu bogaire ire boe eimejerado aki, awy moto kejewu boe eiamedu boe eerduwawo ikieji” (Cr 6,33). Du kodi icare Pao okudure taidure jiwu apo, ure taidure jiwu uwabo rakado. Mare akagomode oino ii: U. Oino dykeje, kodiba Pao korigodumode imei kimo? Ioguduba umode tao tugu Pao aidure jiboe kuda? Imeduia, ioguduba ure aki akorigodywo Paoji? Ruwobo akomodu kana ure tudowyjewuji: Kodiba are itowyje? oino? Mare ure ruwobo towyjewu umode ia ruwobo tuginoiwu towyje, iarema ia ruwobo pega pegarewy towyje, nowy rotu mito dytabo. Oinore Pao rore: aidure tuwo tugody kagirii awadydo, aidure tuwo turo raka awadydo. Du kodire upagare tuwudugu kuricigo tabo, boe ekorimode eiwygei, umode tubegadowygei jamedu. Aidure tuwo turugu maedo togudure apowyge paiogi, ure tugera pemegado pai turugu makudywo pagai du bogai. Makore pawogai, mare judeudoge epiji tu je karega, mare judeukare emawyge epiji jamedu. Oinore akore Osias o bapera keje: “Imagomode iwobe oino iwobekare emawygei. Imagomode itaidure jiwudo oino itaidukare jiwudoji. Cewu boe egore: Iwobe karega ure tagi oino ei, dykeje boe egomode ei: Pao jerewy orenure tagi”. (Os 2,25). Isaias jamedu akore israeldogei: “Israeldoge emagaguragamode nono pobo maerewy tadawu kugaru reore, mare du inodytabo ia ekobore cinorudodumode tu je. Paga karega Pao umode tuwadaru ko kuri je moto keje” (Is 1,9). Oinore Isaias mitodu akore marigudu: “Pagimejera ro rakarewy umodykare iaboe etore eragoje kimodo pagai ma, pamode nono Sodoma, Gomorra bakurirewyge ereore” (Is 1,9). Kode, inoba pagagomode? Judeukare emawyge eemarukai tuiedorododywo du bogai, mare eedorododure tumeartoru koia. Mare Israeldoge tuiemarui tuiedorododywo du bogai boe eroiagudu koia, eerdukare tuiemarure bogai boeji. Kodiba? Kodiba karega, mare eemarure nowy inodu bogai tumeartoru koia karega, mare turo koia. Ewure jeture toriji, du kodire ewudure. Bapera atugo pemegarewy rekodaji: “Imode ia tori kurirewy mugudo Sion bakurirewy keje boe ewudydody epace, mare emeartorure jiwyge boe keadumodykare ei” (Is 28,18; 8,14).

10. Moisés ui boe eroiagudu ure judeudoge erego Jesus ae, mare emeartorukare ji. Iwiemage, itaidure iwabo jamedytabo iwobe einorudodywo, inogwamagudunure Paoji etai. Iorduware etaidu rakaguragaie Pao jituji, mare etaidui jitu bure jokare boe jetororewy keje. Eerduware inoba Paore boe eedorodo duji, tuiemarui tuwo tuiedorodo tumeardae reore dytabo. Ewiapagare Pao ui boe eedorodo duji. Mare paga karega, Cristo kaere boe eroiagudu akedure, uwo meartorurewyge eiamedu boe eedorodo. Moisés ure bapera atugodo boe eedorogodureboe aregodui boe eroiagudypijiboe reo: Rore nono boe eroiagudu reorewy, jemode koia. Mare ure boe eedorodoboe aregodui boe emeartoru pijiwu akore oino: Akago kaba oino awabo tada: Ioguduba rutumode baruto? (tuwo Cristo arego baru piji). Iarema: Ioguduba umode turawyje jewuduioto? (tuwo Cristo rutudo birewyge epiji). Mare bapera atugo pemegarewy akore: “Pao bataru mugu puredure ai, mugure akogwa keje, mugure awabo tada” (Deut 30,14). Awu boe emeartorure jiwu, cere kogadowu bataru reno. Paga karega, amagomode akogwa tabo “Boe Eimejeranure Jesusce” oino, awabo tada ameartorumode Pao ui jewodydo birewyge epiji duji ma, amode akinorudo. Boe emeartorui tuwabo tada dytabo emode tuiedorodo, boe emagoi togwa tabo dytabo, emode cinorudo. Bapera atugo pemegarewy akore oino: “Meartorure jiwyge emodykare tuiekuri pagado” (Is 28,16). Judeudoge, gregodoge, epadukare pumekeje, eimejerare tugimejerace kodi. Ure toroe pemegarewy kuricigorewy maku okwamagudure puduiwyge etai. Bapera atugo ako reore: “Okwamagudure Pao jiwyge emode cinorudo” (Jl 3,5). Mare inoba emode turodo togwamagudywo ji tuiorduwakai jitu tabo? Inoba emeartorumode ji tumeardukai bataru jitu tabo? Inoba eromode tumeardywo bataru kogadodukai pudui dytabo? Inoba awy bataru kagadodumode ure kogadoboe bokware dytabo? Inoba boe emode bataru kogado boekai erojai dytabo? Bapera atugo pemegarewy akore: “Oinore ure Pao bataru pemegarewy kogadowyge ewure, ewure motu remawu nure” (Is 52,7) Mare boe eiamedu karega etaidure bataru maiwu pemegarewyji. Awu inodu jire profeta Isaias akore marigudu: “Ikimejera, ioguduba meartorumode amagore jiboeji?” (Is 53,1). Du kodi icare boe emeartoru aregodure boei Cristo bataru kogado dypiji. Mare inoramode: Boe emearuduka du kana ji? U! Emearudure ji. Ure nono bapera atugo ako reore: “Boe emeardure emagoji moto jamedu boe keje; ewadaru aregodure jii moto okwa pa kae” (Sl 18,5). Inoramode kimo: Israeldoge ekadu kana ere boe pa ji? Ica, Moisés akore ei marigudu: “Imode tagimaredydo boe jokodukare emawu ia boei. Imode tagody kagirido ia aeroga bokwarewy boei” (Deut 32,21). Isaias jamedu akore: “Jemarukarewyge eerdure ii, ire itowadydo unorakare iwogaiwyge etai” (Is 65,1). Mare Israeldoge eiboe jire Isaias makore oino: “Meri jameduji ire ikera raido ia boe pegarewyge emeartorukare iwadaru jiwyge etai” (Is 65,2).

11. Pao umodykare tuwobe Israeldoge ewarigu tubiji jii je. Inoragodywo kimo: Pao ure tuwobe ewarigu tubiji? Boro! Ukare ino! Imi israelitanure imi, Abraão otojiwu, iwobenure Benjamim uwobece. Pao ure tugeragu jiwu tuwobe ukare ewarigu tubiji. Taerduware bapera atugo akoi: "Ikimejera, ere ako profetadoge ewido, ere boe enogwa kuridodure kejewu ako ira pegado. Imire iragojere mito tu je, mare etaidure tuwo iwido jamedu” (lReis 19,10). Inoba Pao akore bataru jipagi? Akore: “Ire imei 7.000 cedu edo tuginoi inai, duwyge ekare tubujodo Baal jokorai” (lReis 19,18). Awu inodure ure tudowyje oino mai jamedu, Pao o boe pemegarewy koia: ure tugeragu pudaiwyge enowarore tu je. Pao umode tugeragu iaboei pudae boe ero koia ma, awy inodytabo Pao o boe pemegarewy umodukaradu pudumi pugeje. Inoba pagagomode? Israeldoge eerdukae tuiemarure bogaiboeji? Paore tugeragu jiwyge eerdure ji tu rugadu. Emedagere tuwiaja mi Pao makoi tuwogai duji. Padu magai bapera keje du reore: ”Ure nori korireboe jetudo ei; ure eeku maku etai, mare eerdukawo; ure ewiaja maku etai, mare emeardukawo, jii oino awy meri kae” (Deut 29,3). Davi jamedu akore: “Enogwage ure epegado, ure ewudydo, ure boe edo etogorido. Eeku mituwo eerdukawo boeji, eedawu upowo jii je” (S169,s). Inoramode pugeje: Ewure jore boeto ewudywo jii je? Boro! Ukare ino. Mare nowy ero pega koiare, boei cinorudody aregodure judeukare emawyge etai. Nowu inodu ure etaidydo tuwo tubemegado. Kode, Judeudoge ero pegarewy ure awy moto oroe pemegarewy kurirewy arego ma, enoroe marenaru ure judeukare emawyge enoroe pemegarewy arego ma, icare judeudoge eiamedu boe emode tuiekirimi Pao bogai pugeje dykeje, Pao o boe pemegarewy kodu kuricigomode tao kae. Oino inagomode judeukare emawyge tai: Apostoloi imi judeukare emawyge etaidu koiare inojarore imaragodaeji. Awu iroino dytabo, iwobe etaidumodurae tuwo tubemegado jamedu, oino dytabo iage emode cinorudo rabodu. Mare paga karega, Pao ure judeudoge ewarigu tubiji dykeje, awy moto kejeboe ure tumeduiado Paoce ma, kode inoba boemode Pao umode edo tuiekirimi pugeje dykeje? Birewyge eewodu reorere boemode. Kodure boetojiwu amirewy makudure Pao aima, amirewy jamedu boe pemegamode. I ukwa boe makudumode Pao ai ma, nowy i itura boe onure ema jamedu. Ia bai paruwu oliveira itura kadodure, ia boe tadawu oliveira boere bu nowy bai paruwu oliveira jekoboto. Tagi judeukare emawyge taebatodure nowy boe tadawu oliveira i jiboeji. Judeudoge eebatodure nowy bai paruwu oliveira i jiboeji. Ica, oino tagi nowy bai paruwu oliveira i paru kuru makudure tagai. Du kodi icare tamodykare nowy kadodurewy itura pijido, tamodykare tagojarodo tai: Ituranure tagi tu rugadu: Tagi karega tare nowy i paru jedo, nowy i paru koiare ure taedo. Mare tagagomode: U! Mare nowy itura paru kadodure cemuguwo nowy itura kobo keje. Boe jokodu. Ekadodure tumeartoru bokwa kodi. Akirema aedure nowy jekobo keje ameartorure kodi. Mare akojarokaba ai nowy inodu kodi, mare apagudydo. Pao ure boe pegado judeudogei, duwygere itura ema remawygere emage, kode aki apagudydo umode boe pegado ai duji. Aerdu pemegado: Pao pemegare boei, mare rokicarure boei jamedu. Rokicarure ro pegarewygei, pemegare ai akodu kimomode apemega tabo du tonaji. Umodykare ino ma, akadodumode jamedu. Emage jamedu emode tugera ra tumeartoru bokwa piji dykeje, eedumode nowy jekobo keje pugeje. Paga karega, Pao roiware tuwo eedo nowy i jekobo keje pugeje. Mare akadodure oliveira pegarewy i jekobo piji aedywo nowy oliveira pemegarewy i paru jekobo keje ma, ema remawunure nowy kadodure oliveira pemegarewy i pijiwyge eedodumode tubaru jekobo keje pugeje. Iwiemage, itaidukare taerduwakawo awy boe biarewy pemegarewyji, tameardukawo tadoda taerduwa rakaguragaie ure duji. Awu Israeldoge eeku bokwaredu umodykare ino jii je, mare umode ino jii judeukare emawyge eiamedu boe etaregodumode Pao ae du kae tu je. Du keje Israeldoge eiamedu einorudodumode. Oinore bapera atugo pemegarewy akore: “Sion pijire umode boe einorudowu aregodumode, umode Jacó otojiwyge ero pegarewy jamedu boe barigu epiji. Imode imeardae pemegarewy maku etai ii ero pegarewy barigu epiji du rekodaji” (Is 59,20; 27,9). Boe jokodu oino etonare Pao bakaru maiwuji taigoia, mare Pao meardu kurire ei, kodure etododaiwyge eigoia, ure togedo ei du koia. Paga karega, Pao makore boe ewogaiboe, ure maku boe etaiboe, Pao umodykare tugeragu epiji pugeje. Tagi jamedu, ia jao tameartorukare Pao bataruji, mare oino Pao okudure tagabo, judeudoge ei tudugu Pao bataru kudu du kodi. Du reorere oino emeartorukare duma, Pao okudywo ebo jamedu, togudui tagabo du koia. Paga karega Paore boe eedydo boe emeartorukai pudui du tada, mare togudywo boe eiamedu apo du bogai. Pao oroe pemegarewy kuri remawu nure! Jorduwa mearduwa rakaguraga remawu nure! Boe eremodumodykare meardae boeto. 34”Ioguduba umode Pagimejera meardae pawyje? Ioguduba okituwamode ji? Ioguduba ure iaboe maku ai, uwo nowy ture maku aiboe mori makudywo pudai? (Cfr Is 40,13). Mare paga karega, Pao koiare ure boe jamedu boe towyje, boe jamedu boe jetu kimore koia, pudai jamedu; Boe eiamedu boe etaidywo ji jii je. Oino godu.

12. Boe enogudui puapodu. Du kodire, iwiemage, inogwamagudumode tai, Pao okudu kuricigoi pagabo du koia, tawo taiamedu boe maku Pao ai, tawo tado nono ia jerewy makudureboe pemegarewy reore, dure Pao jekaredo. Awu inodure tamode maku Pao ai tagaroe tabo. Tagody kaba awy moto kejeboe reore, mare tado taginoi, tai tameardae pemegado dytabo. Awu inodytabo tamode boe pa Pao aidure jiboeji, taerduwamode kaboba pemegare, kaboba jiba Pao aidure. Pao o boe pemegarewy makudure inaiwu ro raka koia inagomode oino taiamedu boe tai: Tameardae kaba tabemega kodui taredu reore kori. Tawiegado tai tameardae tabo. Tagogado tai tagaobiji tameartoru makudui tagai du reore. Tagado awy inoduji ka: Paredu ure mito tu je, dytabore ure pagana, pabogora, ere tuginoi pubiji etamagadukare puamagadure. Du reorere pare jamedu: Pamagare, mare pare mitotu Cristo tada. Paiamedu boe pabore puapo, nono boe ekana, boe epogora, boe etaora ei tuginoi dytabore ere boe eredu mito tu je du reore. Makudure Pao piji pagaiboe ure tuginoi. Makudure aiwu tuwo Pao bataru kogadowu, rodo ino tumeartoru rekodaji. Boe emaragodae makudure ia boe etai ma, emaragodywo; boe eerduwadody makudure iaboe etai ma, emode boe eerduwado. Okituwadodureboe makudure iaboe etai ma, enogituwado boei; iage ere makudu pagareboe maku marenarue etai ma, maku taidytabo; iage eeture boei ma, eetu pemegado ei. Iage ere tugerabraredo tumedagei ma, emode tugerabraredo ei tuiegare tabo. Tagaba tagogudydo boe ebo boe eegai tu je. Tagorido pegareboeji, tagodydo boe pemegarewy rekodaji. Tameardu kurido pui tameardu kuri magai tawiemage ei du reore: Tagaidydo tawo tagerabraredo tamedagei boetoji. Tamaragody kuricigodo, tagera kiari kaba: Tagurido Paoji tawabo jekare tabo. Taegaredo tabagare bogaiboe koia. Tagaba tado tu tai rakare taiboeji; tagaba tamagomode tabaru tabodypijido. Ia tagoroe boe maku tawiemage marenarue etai, tawai jado ia moto tuginoiwu pijiwyge etai. Tamagodo Paoji uwo to boe pemegarewy maku onare taiwyge etai. U! Tamagodo ji, uwo to boe pemegarewy maku etai, mare uwo tuwadaru pegado ei karega. Taegaredo ure tuiegaredowyge ebo, tagoragudydo uragodureboe ebo jamedu. Tawudugugo pui. Tagojaro kaba tai. Tamaragodydo tamedage etaidukare tumaragodywo jiboeji. Tamago kaba taerduwa rakaguragaie duji. Tagaba boe ero pegarewy morido taro pegarewy tabo. Boe eiamedu boe eerdu pemegare jiboejire tamode towyje. Tabewudo tai taroiwa reore tawo taragoje pemegado puapo. Tagaba boe ero pegarewy morido tagera tabo, mare Paodo awy inodu morido. Paga karega, bapera atugo pemegarewy akore: “Imode imorido, imode ikogado nowy inoduji, oinore Pagimejera akore (Deut 32,35). Bapera atugo pemegarewy akore jamedu: “Ia onare aiwu uke boimode ji ma, okwagedo; pobo boimode ji ma, kudydo jamedu. Nowu inodytabo, amode kowu tuboguru koia (Prov 25,21). Tagaba boe pegarewydo tumorido tai, mare tamorido boe pegarewyji boe pemegarewy tabo.

13. Boe emeartorui tugimejerage eidu. Boe eiamedu boe ewiapagado tugimejeragei. Paga karega, Boe eimejerage ero raka jamedu boe aregodure Aroe Eimejera piji. Du kodi icare biapagakare tugimejerage eiwyge, Pao jire ewiapagakare. Ure tao tugu tugimejerage ewadaru kudawyge etaidure boe pegawo pudui. Ro pegarewyge tu je epagudumode tugimejeragei, pemegarewygerema epagudumodykare . Akaidukare apagudywo akimejeragece dykeje, aro pemegado, oino emago pemegamode ai. Paga karega, emagere Pao ure boe eimejeragedo emage akai, mare aro pegamode ma, apagudydo, mare paga karega, ero raka makudure etai ewo boe pegado ai du bogai: Pao aire emaragodure tuwo boe eedorodo du bogai, tuwo boe pegado ro pegarewyge ei du bogai. Du kodire awiapagamode boe eimejeragei, mare tu apagudu koia karega, mare Pao makonure awabo tada du kodi. Du kodire boere toroe arudu morido pemega pugeje tugimejerage etai, mare paga karega, eromode nono turomodedu reore, Pao aire roino. Du kode, tamode makuboe maku tagimejerage etai, tagoroe arudu morido pemega pugeje etai, tawiapagado ei, tagurido ei. Ia tagoroe mori bokwa kaba boe etai; mare tamode mori maku etaiboere, tameardu kurii eidu rema. Meardu kurire tumedage eiwu, ure boe eroiagudu jamedu boe to. Boe eroiagudu reo: Aerebari kaba, akaba boe ewido, akiwogu kaba, akagemo kaba amedage enoroeji. Awu boe eroiagudu inodu, iagere kimodu, akedure tu awy kae: Ameardu kurimode amedagei, ameardu kuri magai ai du reore. Meardu kurire tumedage eiwu, ro pegamodykare tumeduiaji. Du kodire boe emeardu kurii tumedage eidykejere boe eroiagudu jamedu jeture keje. Oinore taromode rugadu. Taerduware kakoduwu boe kejeba paragojere; boere turugadu taedadywo tanu piji. Paginorudodae puredure pai, cewy pameartorure ca jewu kori. Boeco akedugody nure, meri joku aregody nure. Du kodire pawo paro pegarewy pijido; pawo pado parugadu paro pemegarewy urugureboe tabo. Pawo pado nono iaboere boeji, rakojere jorugu tadaboe ereore. Ia boe eegare pegarewy piji, boe ekudui kuru korireboe cedypiji, ia taro pemega jokodu karewy piji, tagemo pegarewy piji, tarugody piji, tagorii puidypiji. Paci oino: Pagimejera Jesus Cristo metudo tadoda. Tawiapaga kaba boe ekoduji, tarokaba nono tawiri tagody aidu reore.

14. Pakawo pagogado pui jice woje. Tamode tageragu meartoru rakakarewyji tabemega tabo, tamagokai ji ia meardae jorudae jiboeji. Pawo inodu jebato awy inoduji: iage emeardaere turoiwamodyie tuwo boe jamedu boe ko; iage ere kimoreboe kowyje tu je, turo rakakadu koia. Okwagere boe jamedu boe jiwu, ukaba okwagekare boe jamedu boe jiwu redugodydo pudui. Okwage bokwarewy ukaba tugogado okwagerewyji. Paga karega, Pao umode tugeragu ji pudai jamedu. Kaboba akibao awo akogado iage etugareji? Tu ukimejera umode tugogado ji, rakojemode duji, butumode duji. Rakojemode rugadu. Mare paga karega, ukimejera umode tugerabraredo ji. Iage emeardaere ia meri koduie tumedage ekori, iage emeardaere eie nono pureore. Eiamedu kodywo tu tu tumeardae rekodaji. Nowu meardaere ia meri kuduie tumedage ekoriwu, rore oinono tuwo Pagimejera jekaredo du bogai. Nowu okwagere boe jamedu jiwu rore ino jamedu tuwo Pao jekaredo du bogai. Okwagekare ia boe ere kowyjeboe jiwu rore ino jamedu tuwo Pao kurido, ure Pao jekaredo. Mare paga karega, ia pagi, ia pagi paekare pagai rugadu, pawikare pagai jamedu. Mare paenure pagimejera Aroe Eimejera ai, pawimode Pao ai jamedu. Du kodire paemode, pawimode ma, pagimejera onure pagi. Mare paga karega, Cristo bire, jewodure birewyge epiji pugeje, duma birewyge, jerewyge eimejerawo pudumi du bogai. Kode kodiba are boe pegado awieji? Kodiba are redugodydo pudui? Paiamedu paedumode Pao jokorai, tuwo tugogado pai du bogai. Bapera atugo pemegarewy akore: “Pagimejera akore: Ie koia imagomode oino: boe eiamedu boe emode tubujodo ii, boe eiamedu boe egomode Aroe Eimejeraie ure imi rugadu duji” (Is 45,23). Du kodire paiamedu boe pamode pagogado pai Pao jekai. Du kodi icare pamodykare pagogado pui pugeje. Paci oino, taemarudo takawo tawie butudo boe pegarewyto. Iorduwa jokodunure Pagimejera Jesus Cristo tada, iaboe iaboe boe pegakae pudui duji, mare iaboe emeardaemode iaboe boe pegaie ma, pudaire pegamode mito tu je. Amode awie kiarigo are koboe du koia ma, mare ameardu kurii boei du koia karega aroino. Akaba nowy Cristo bire aiwu barigu boe pegarewyto are kowyjeboe koia. Du kodire ako boe pemegarewy ukado amedage emago pegado ai. Boe eke, boe ekudure ceboe karega ure Pao o boe pemegarewy rema, mare u boe jetororewy, boe butugurewy, boe eegareae Aroe Pemegarewy koia. Rore oino Cristo aiwu ure Pao jekaredo, boe emeardae pemegamode ji jamedu. Du kodire paemarumode umode boe butugurewy arego du bogai, umode pamedage epewudo pudui tumeartoraeji du bogai jamedu. Akaba are kowyjeboe Paore towyjeboe pegado. Boere kowyjeboe jamedu boe pemegare, mare boere kowyjeboe umode boe ewudydo boe ero pegarewyto ma, nowure jetorokare. Mare boe emodykare kodureboe kowyje, boe ekudumodykare parera kuruce, boe emode ia turo pijido, tukawo tuwie reko turo pegarewyto ma, nowy inodure jetorore. Ameartorure? Icare akedu akado ameartoraeji akai Pao jekai. Jiwo aidugirirewy ukare tuwarigu boe pegarewyto tui turodo nono taidu pemegare oinoie turomodedu jitu keje. Mare iaboe emode iaboe kowyje tui tugogado ture kowyjeboeji ma, unure tuwarigu boe pegarewyto, kodukare tumeartoru rekodaji kodi. Kodukare boe emeartoru pemegarewy rekodajiboe jamedu boe, boe ero pegarewy rema.

15. Boewo tuwudugugo rorakarewygei Jesus ro magadu reore. Meartoru rakarewyge pagi, pamode pagerabraredo meartoru rakakarewygei, mare paromodykare nono pagaidu reore. Paiamedu boe parowo nono pawiemage etaidu reore, boe pemegawo ei, emeartoru kodywo tao kae du bogai. Cristo jamedu rokare nono taidu reore jamedu du karega, bapera atugo pemegarewy ako reorere boere tudowyje ji: 
”Mako pegare aiwyge emago pegarewy buture iwygeje”. (Sl 68,10). Aró kode, padure bapera atugo pemegarewy kejeboe jamedu boe, padure keje paerduwawo ji, duma pabagawo boe pemegarewy bogai, boe butugurewy, boe eegareae aregodure pagai bapera atugo pemegarewy piji du koia. Itaidure Pao ure boe butugurewy, boe eegareae maku boe etaidu, uwo tugerabraredo tai tagogudywo puapo pureore, Pagimejera Jesus Cristo ro rekodaji. Duma, taiamedu puapo, tai mito tu jedu reore taegarewo Pao Aroe Eimejeraji, Pagimejera Jesus Cristo Uoji du bogai. Du kodire, tageragu pui, Pagimejera Jesus Cristo magai ure tugeragu pai du reore, boe emago pemegawo Pao jitu bogai. Boe jokodu jire inagoino Cristo ure judeudoge etugaredo pudumi tuwo boe eerdydo Paoi togudydo boe ebo duji, tuwadaru rekodaji, turoi nono tagoi turomode jiboe patriarcadoge ewiegai du reore. Judeukare emawyge eiboe, ere Pao jekaredo tu okudure boei du koia. Bapera atugo pemegarewy ako reore: “Du kodire imode aegaredo judeukare emawyge etada, imode akie kurido” (x 34,6). Boe epadui pumekejedu, taegaredo uwoboe remawyge ebo. Ia pugeje, bapera atugo akore pugeje: ”Judeukare emawyge eiamedu boe eegaremode Paoji, boe eiamedu boe epadui pumekejedu emode Pao jekaredo du kuricigodo” (Sl 116,1). Isaias akore jamedu: “Ia Jessé otobijiwu aregodumode tuietui boe epadui pumekejedu jamedu boei, judeukare emawyge epagamode bogai” (Is 11,10). Du kodi icare Pao, koiare ure pado pabagadodu, umode taegare kuricigodo, umode boe butugurewydo tai tameartorui pudui du koia, duma tabagare bogaiboe itodywo Aroe Pemegarewy ro raka koia.
Paulo mare Roma kejewu Pao uwobe. Iwiemage, iorduwa jokodunure tabemega remawuie ure duji, taerduwa remawuie ure duji tagogituwawo pui du bogai. Mare ire awy bapera atugodo tawogai ipagudu bokwa tabo tawia jetuwo boe jitu bogai, awy Paore maku inaiwu to boe pemegarewy koia. Ure maku inaiwu to boe pemegarewy reo: Jesus Cristore tudugaredo imi, imaragodywo judeukare emawyge etada. Pao burejoia maragodae jiboe iroino, ii Pao o bataru pemegarewy kogado dytabo. Duma judeukare emawyge emagudywo Pao ai du bogai, Aroe Pemegarewy koia. Du kodire inojaromode imaragodui Pao ai duji, Cristo apo. Imagomode Cristo roi itabo iwo judeukare emawyge erego tumeartoruwo Pao o bataru jitu bogai duji tu je. Awu inodu towyjedure cewadaru boe tabo, cero boe tabo. Pao ro rakarewy tuginoiwu ro raka tabo, Aroe Pemegarewy ro raka koia. Awu inodu kodire ire Cristo o bataru pemegarewy kogado Jerusalém keje, oieiwu moto piji jii Ilíria moto kae. Ire awy bataru pemegarewy kogado meardukare Cristo ie jiwu boe eeda keje, imagokawo iage enogwa rekodaji. Du ure nono bapera atugo reore: "Cewu boe emagokare ji biegaiwyge, eerdumode ji; cewy meardukare boe egoi jitu jiwyge eerduwamode ji”. (Is 52,15). Du inodure ure iroiwa bokwado du kuricigodo jii oino ituwo tawogai. Mare oino ire imaragodae akedydo awy moto keje. Joru makaguragare itaidui ikodywo tawogai duji. Itui Espanha kae dytabo, ipagamode iordywo tai; iragojei tagabo du rekodaji imeartorure ia tagi tamode irego nowy moto kae duji. Mare oino maigody itumode Jerusalém kae iwo ikerabraredo pawiemage torowygei. Macedônia kejewu, Acaia kejewu pawiemage etaidu pemegare tuwo ia toroe to pui tuwo reko Jerusalém kejewu pawiemage marenarue ewogai. Etaidure turowo oino, mare boe jokodu emode mori maku etai. Mare paga karega, judeudoge enoroe pemegarewy baru tadawu makudure etai, du kodire judeukare emawyge emode tugerabraredo judeudogei awy moto kejewu toroe tabo. Ii nowy maragodae to du rekodaji, ii nowy cemode maku etaiboe maku etai du rekodaji itumode Espanha kae, ikodui tagori dytabo. Iorduware ikodumode tagae dykeje imode Cristo o boe pemegarewy awadu reko tawogai duji. Inogwamagudunure tai, iwiemage, Pagimejera Jesus Cristo ie tabo, Aroe Pemegarewy ure maku pagaiwu okudu oiagudu koia, tawo tagerabraredo ii tamagoi Paoji tawabo jamedytabo iparu tabo. Iwo ikinorudo Judéia kejewu meartorukarewyge ekera piji du bogai, imode reko Jerusalém kae pawiemage ewogaiboe ewo tugeragudu pemegado ji du bogai jamedu. Awu inodu akedykeje, itumode tawogai, iordywo tai iegare tabo; Pao aidykeje, ipagamode iwo itamudo biega tu je tadoda jamedu. Pao, koiare ure boe butugurewy maku tagaidu muguwo tagabo. Oino godu. 

16. Boe enogituwae, boe eimadudae. Inogwamagudumode tai paduie Febe paru tabo; cewy maragodure Cencreia kejewu Igreja kejewudo, Tawo tageragu ji Pagimejera ie tabo, nono pawiemage pemegarewyge ero reore, tawo tagerabraredo ji ia aidure jiboe tabo; paga karega, ure tugerabraredody kuricigodo makarewygei, ii jamedu. Ikimadure Prisca, Aquila, ewogai, duwygere imedagere emage Jesus Cristo tada. Ere tuiagu tumagu tuwidody kai inai; awy du koia inure tukutaido ei, igrejadoge eiamedu boe emode tukutaido ei jamedu. Ikimadure pawiemage eedui ewai tadawu ewogai jamedu. Ikimadure imeardu kurire jiwu Epêneto bogai, duwure Asia kejewyge etada boetojiwu meartorure Cristoji. Ikimadure Maria bogai, duwudo maragody kuricigore tadoda. Ikimadure Andrénico bogai, Júnia bogai, duwygere iwobere emage, imedagere emage baicorewy tada, apostolodoge emeardu kurire ei, emeartorure Cristoji itododai. Ikimadure Ampliato bogai, duwure itaidu kuricigore jiwu imeduia rema, pagimejera tada. Ikimadure Cristo tadawu imeduia Urbano bogai, imeardu kuricigore jiwu imeduia Estóquio bogai jamedu. Ikimadure Apeles bogai duwure boe okorire ji Cristo koia. Ikimadure Arsitóbulo uwobe ewogai. Ikimadure iwobe Herodião bogai. Ikimadure makudure Cristo aiwyge Narciso uwobe ewogai. Ikimadure Triana bogai, Trifosa bogai, duwygere emaragodynure Pagimejera ai. Ikimadure imeardu kurire jiwudo Pérside bogai, duwudo maragody kuricigore Pagimejera ai jamedu. Ikimadure Rufo bogai, duwure Pagimejerare tugeragu ji pudai tumedage epiji, uce bogai jamedu, duwudo imuga inodunure ema. Ikimadure Asíncrito, Flegonte, Hermas, Patrobras, Hermes, ewogai, pawiemage eedui ebodu bogai jamedu. Ikimadure Filólogo bogai, Júlia bogai, Nerewy mare uwie ewogai, Olímpia bogai, rakojere ebowyge eiamedu boe ewogai jamedu. Tagimadydo pui tai tagogwabi pemegarewy tabo. Cristo o Igrejadoge eiamedu boe eimadure tawogai. Iwiemage, taeku jado ure tawarigu pubiji boei, ure pu meartorae pegadowyge ei, onare taerduware jiboe jiwyge ei, taiaedo ei. Nowu rore oinowyge emaragody karega ure Cristo ai mare tu tuguri toboe bogai. Ere jorduwa bokwarewyge eekuri pagado, tuwadaru beturewy tabo enure ewarigu boe pegarewyto tui ekurido pagatu je dytabo. Tameartorae akaru aregodure boe eeda jamedu boe kae, du kodire iegarere ii, taigoia, mare itaidure boe eerduwa rakarewygewo tagi boe pemegarewyji, mare boe pegarewyji karega. Pao Aroe Eimejera koiare ure boe butugurewy maku boe etaidu, uwo Aroe pegarewyge eimejera peagirido tawure kuda. Pagimejera Jesus Cristo o boe pemegarewy muguwo tagabo. Timóteo ure tugerabraredo iidu, imadure tawogai; Lúcio, João, Sospatro eimadure tawogai jamedu. Imi, Tércio, ure awy bapera atugododu, ikimadure tawogai Pagimejera tada: Imugure uwai tadawu Caio, mare Igreja jamedu boe eimadure tawogai. Jeture awy bakurirewy tadawyge enoroe jiwu Brastro, mare pawie Quarto eimadure tawogai. Pagimejera Jesus Cristo o boe pemegarewy muguwo taiamedytabo. Oino godu. Pao roiware tuwo taragoje rakado tameartorae keje, awy bakaru pemegarewy ire kogado boe ewiegaidu, pagimejera Jesus Cristo o bataru rekodaji. Awu inodure tudowyje Pao o boe biarewy biadodure joru makaguragarewyji ui towadydo du koia. Awu Pao o boe biarewy awadodure oino maigodu, cewy profetadoge ere bu bapera keje du koia. Pao aidu koiare icare awadydodyre moto jamedu boe keje, boe eiamedu boe emeartoruwo ji, ewiapagawo ji du bogai. Pao jorduwa mearduwa kurirewy mito tu jewu boe emago pemegawo ji, Jesus Cristo koia, jii je. Oino godu.







I. CORINTIOS

PAULO O BAPERA ATUGO CORINTO KEJEWUGE EWOGAIDU BOETOJIWU

1. Bapera paru. Paulo, Jesus Cristo o apóstolo, mare pawie Sóstenes Pao uwobe emugui Corinto bakurirewy kejewyge ewogai, pemegagodure Cristo koiawyge eiamedu bogai, duwygere Pao makore ewogai tuwo tubemegado, jeture ia tuieda kejewyge eiamedu boe enogwamagudui Pagimejera Jesus Cristo jiwyge ebo. Boe pemegarewy, boe butugurewy aregodui Pao pijiwu, Pagimejera Jesus Cristo pijiwu, makudywo tagai. Jii je ire tukutaido Paoji taigoia, o boe pemegarewy makudui tagai Jesus Cristo koia du koia. Koiare ure tagoroe pemegarewy kuricigodo boe ewadaru jamedu boe tabo, boe eerduwa jamedu boe tabo. Du inodu koiare o bataru metu rakare tagabo. Nowu inodytabo, tabagai Jesus Cristo umode towadydo du bogai dytabo, boe pemegarewy kurirewy ia okwakare tagai. Emare umode taroiwa rakado jii oto kae, duma tagiwo tagi rugadu Pagimejera Jesus Cristo aregodumode jiwu meri keje ukawo boe pegado tai. Pao kodure tuwadaru rekodaji, emare makore tawogai tameduiawo Onaregedu Pagimejera Jesus Cristoce.
Pao uwobe ei tuginoi tuginoidu. Iwiemage, inogwamagudumode tai, Pagimejera Jesus Cristo ie tabo, taiamedu boe emeardywo pu meardae reore, takawo tado tuginoi tuginoi, taedydo tabemegai pui dytabo, tameardae, tagaidae mito dytabo. Paga karega, iwiemage, Cleo uwobe ere iwie tagorigoduie pui duji. Kodiba inagoino? Kodiba karega, ia tagi tagagore: Imire ionare Pauloji, imire ionare Apoloji, imire ionare Cefaji, imire ionare Cristoji. Kode, Cristo kadody kana jice woje tubiji? Paulona padydodyre cruz keje tagai? Paulo ie tabo kana tagao pegododure? Iegarere Paoji: ikare ia tagi ia tagi tagao pegodo, Crispo, Caio, epiji tu je. Oino dytabo iaboe iaboe egomodykare tao pegododuie ikie tabo duji. Ire Estéfanas uwobe etao pegodo jamedu. Awyge epiji toro, iwiabutukare ii iage etao pegodo rakuduie. Cristo ure irojai, mare iwo boe etao pegodo du bogai karega, mare imagowo bakaru pemegarewyji du bogai. Awu inodytabo, imagokare ji boe ewadaru moturewy tabo, ikawo Cristo o cruz barigudydo pudui.
Awu moto kejewu boe eerduwa, mare Pao uwobe eerduwa. Cruz jiwu bakaru pegajagunure ure tuwogwadowyge etai, mare inorudodurewyge pagai, Pao ro rakarewynure ema. Atugododure oino: “Imode jorduwarewyge eerduwa pegado, imode meardae rakarewyge emeardae okwado” 
 (Is 29,14). Kaiba jorduwarewy rakojere? Kaiba jorduware tuwadaru tumago jiwu rakojere? Kaiba awy moto kejewu unora kigodurewy rakojere? Kode, Pao akokare awy moto kejewu mearduwareboe jorduwareboeie boe pegarewy rema? Kode awy moto kejewu jorduwareboe mearduwareboe ekare boe pawyje Paoji tuiorduwarewy tumearduwarewy tabo; nowy inodytabo Pao aidure tuwo meartorurewyge einorudo to bataru matadurewy cere kogado jitu tabo. Judeudoge enogwamagudure ia boe tuginoiwu kurirewy tuguwo pudai du bogai; Grécia kejewyge eemarure jorduwareboe bogai. Cegirema cereadodure Jesus padui cruz keje duji. Duwure judeudogere tumeardae pegarewydo ema, judeukare emawyge ere iaboe matadurewydo ema tuiegai. Mare pemegarewyge emedui judeudoge, gregodoge etadadu, Pao ro rakarewy jorduwa rakarewy rema etai. Mare paga karega, Pao o matadureboe jorduwa rakareboe rema ime eerduwa kori, Pao o rorakakareboe emare rorakareboe rema ime ero raka kori. Tagi, iwiemage, tagado ure tudo tadoda boeji: tadoda jorduwa rakarewyge emagakare ime eegai, rorakarewyge emagakare jamedu, ema remawygere emawyge bokware jamedu. Mare Pao ure awy moto kejewu boe matadureboe tawyje tuwo jorduwarewyge eerduwa bokwado. Pao ure awy moto rakakareboe tawyje tuwo rorakarewyge eroiwa bokwado jamedu. Paore awy moto jekaiwu boe pegarewy, boe barigodydodyrewy, boekare emawu, ure tawyje, uwo boe remaboe bokwado. Oinowo ia ime ia ime ekawo tojarodo pudui Pao jekai. Pao o boe pemegarewy koiare tamedure Cristo tada. Duwure Paore boe eerduwa rakarewydo ema, boe jetororewydo ema, boe pemegarewydo ema, ure boe einorudowudo ema pagai. Uwo nono bapera atugo reore: “Cewu ure tojarodo puduiwu umode tojarodo pudui Pagimejera tada” (Jer 9,23).

2. Paulo uwadodui Corinto bakurirewy kejedu. Imi jamedu, iture tagae dykeje, itukare tagae iwadaru makarewy tabo du kare, iorduwa rakarewy tabo du kare, iwo tawie Pao bataruji. Imeardaere iorduwakai iaboe boeji tadoda, mare tu Jesus Cristoji, mare Cristo padui cruz keje duji tu je. Imugure tadoda iro rakarewy bokwa tabo, imorora amagadui ii dytabo, ipagudytabo. Iwadaru inogituwa puredukare jorduwa rakarewy ime ewadaruji; mare paci oino, mare Pao Utaroe, Pao o jorduwa rakareboe pawyjedywo, du jire imagore tawiegai, Duma tameartorae aregodukawo ime eerduwa rakarewy piji, mare tu Pao jorduwa rakarewy piji. Mare inogituware pemegarewyge eiboe, boe eerduwa remawu rema; mare awy moto kejewu boe eerduwa karega, awy moto kejewu boe eimejerage eerduwa karega jamedu, duwyge etagedumode. Cewadodure Pao jorduware jiboeji, boe eremodykare toboe, boe emodykare pawyjeboe jire cemagore. Pao ure awy inodydo oino, boe towyjedumodedu otodai, paegareaece, pagaidaece. Awu jorduwa rakareboe, awy moto kejewu iaboe iaboe boe eimejerage eerduwakare ji; boe eerduwamode inoduji ma, boe emodykare Pagimejera, boe pemegarewy kurirewy jeture apowu, bu cruz keje. Mare bapera atugo pemegarewy akore: Boe eerduwakare jiboe, boe emeardukare jiboe Paore jetu otorogado cewy meardu kurire jiwyge ewogai. Mare Pao ure inodu awadydo paegai Utaroe koia, paga karega, Aroe jorduware boe jamedu boeji, jamedu Pao o boe biarewyji jamedu. Mare ioguduba jorduware ime tadaboeji? Kode, imedu utaroe metui tadadure jorduware tu ji rugadu. Du reorere iaboe iaboe eerduwakare Pao ogere emawygei, mare tu Pao Utaroe tu rugadu. Aró, kode, awy moto kejewu aroe makudukare pagai, mare u Pao Utaroe tu rugadu, duwu koiare ure paerduwado Pao o boe pemegarewy makudui pagai duji. Cere inodu kogado, mare boe ere ceerduwado jiwu boe ewadaru tabo karega, mare Aroere ceerduwado jiwu bataru tabo. Awu Aroe makore aroe jiboeji, aroe o bataru tabo. Mare awy moto kejewu imedu aidukare aregodure Pao Utaroe pijiboeji, mare paga karega, nowy inodure matadureboe reoreboere ai, jamedu umodykare nowy inodu pawyje, mare paga karega, tu Aroe koiare ure boedo boe pawyje ji. Mare biapagare Aroe jiwu imedu, ure tugogado boe jamedu boeji, iaboe iaboe ukare tugogado ji. "Ioguduba jorduware Pao meardaeji tuwo jorduwado?“ (Is 40,13). Pagirema pameardaere Jesus Cristo meardaeji.

3. Ure Pao o bataru kogadowyge emaragodae. Imi, iwiemage, iroiwakare imagowo tai biapagare Aroe jiwu ime eidu reore, mare imagore tai nono biapagare tugody jiboe ei du reore, Cristo aiwu boe etore kugure ei du reore. Ire mokuru kurureboe maku tagai, mare tagiwa rakamodykare jiwu boe eke karega. Tagiwa rakakare ji, tagorogu kugudu kimore du koia. Paga karega, tadoda tagorire pui, tarugodure pui, du kodire tawiapaganure tagoduji kimo, tare nono awy moto kejewu ime ereore kimo. Paga karega, tagagoi: ionare Pauloji, ionare Apoloji, oino dytabo, takare nono biapagare tugody jiwu ime ereore? Kode, kaboba Paulo rema? Kaboba Apolo rema? U! Boe karega ure emage, utugare boenure tu emage. Eigoiare ere tameartoru maku tagai, Pao ui maku tu tu boe etai du reore. Ire boe tugu, Apolore pegodo, Paorema ure ricodydo. Oino ure tuguwu boe karega, jamedu ure pegodowu boe karega jamedu, mare Pao tu rugadu, koiare ure ricodydo. Ure tuguwu, ure pegodowu ere nono pureore, mare mori makudumode etai nono emaragodae reore. Cegi cemaragodure Pao apo, tagire cere towyjewu Pao o boepanure tagi. Pao uwainure tagi. Pao o boe pemegarewy makudure inai du rekodaji, ire bai oiagejewu bure tugu, ii bai mugudody epa remawui imi dytabo, iare aogejewu towyje. Tagaiwodo tu tu inoba umode ao jiwu towyje. Boe emodykare ia bai oiagejewu bure towyje pugeje, mare cewy bure tugudure tu rugadu, dure Jesus Cristo rema tu rugadu. Ia boe emode bai mugudo awy aogeje ia meriri ekurewy tabo, ia meriri kigadurewy tabo rabodu, ia tori moturewy tabo rabodu, iarema ia ira tabo rabodu, ia boebutu tabo rabodu, ia bai tabo rabodu. Nowu inodu umode towadydo ia meriji nowy roinowyge etai. Nowu meriji, joru umode boe emaragodae udo towadydo, umode maragodurewyge emaragodae bu tu tu ewygeje. Joru umodykare nowy bai kowu dykeje, ure towu mori makudumode ai. Mare kodumode dykeje, mori bokwamode ji, umode cinorudo, mare umode tuwu joru kajeje. Kode, taerduwakare Pao uwaie ure tagiduji? Taerduwakare Pao Utaroe muguie tadoda duji? Cewu umode Pao uwai pegadowu, Pao umode pegado jamedu, paga karega, Pao uwai, duwygenure tagi, boe pemegarewy rema. Tagaba taekuri pagado tagaobiji. Ia tagi tamode taerduwa rakado tadoda awy moto kejeboe rekodaji ma, kode, tado nono ia matadureboe reore, dywo nono taerduwa rakaguragaiedu jiwore. Paga karega, awy moto kejewu jorduwa rakareboe matadureboenure ema Pao jekai. Paga karega, atugododure oino: “Imode ikeragu jorduwa rakarewygei emeardae pegarewy koia” (Jo 5, 13). Ia keje, atugododure oino jamedu: “Pagimejera jorduware jorduwa rakarewyge emeardaeji, jorduware boe paga pagawuie ema duji” (S1 93,11). Du kodire tagaba tameartoru bu ime ewygeje. Boe jamedu boe tagonure ema. Paulo, Apolo, Pedro, awy moto, jereboe, bireboe, awy meri jiboe, barogwatoboe, jamedu boe tagonure ema. Mare tagi, Cristo ogenure tagi. Pao onure Cristoce.

4. Tu Paore umode tugogado maragodure pudaiwygei. Kode eiamedu boe emode cedo nono maragodure Cristo aiwyge ereore, jeture Pao o boe biarewy pemegarewy jiwyge ereore. Aró, kode, jeture boe jiwu jetoromode turo boeji. Ipagudukare tadugui iiduji, ipagudukare boe eimejerage ei tugogado iiduji; imi jamedu imodykare ikogado ii itaobiji. Itadaboe umodykare ipogurudo ia iro keje. Mare inodytabo, imagomodykare jetororeboeie ure imi duji. Pagimejera umode tugogado ii. Kode, tadugu kaba boei boe aregodukai pudae dyotodai, mare tawudugugudo jii Pagimejera aregody kae. Umode boe urugudo biadodure coreboe tadaboeji. Umode boe edo boe pawyje ime emeardaeji. Nowu inodykeje Pao mako pemegamode pai tu tu pareore. Inagore nowy inodu jamedu boeji, iiboeji, Apolo jiboeji, taigoia: taerduwawo, tagody kawo nowy bapera atugo ao kae, iaboe iaboe enojarokawo pudui, tuwiapagai jice woje cei. Kakoduwu koiaba ure akurido? Ure akaboboe jamedu boe makudukare akai? Kode, makudydodyre akai ma, kodiba akojarore ai, makudu karega ure akai du kodiwore? Taguredure, tagoroe kuricigore, boe eimejeragenure tagi ceiageje. Ica, boe eimejerage jokodu remawygedo tagi, boe eimejeragewo cegi tagabo jamedu. Imeardaere Paoie apostolodoge cegi cedydo boe opo kejeduji, bimodeboe reore: Cedure moto keje boe eerdaece, boe eegai, tupadoge eegai jamedu. Cristo jiboe koiare cere cedo nono matadureboe reore, tagirema taerduwa rakaguragare. Cegi ceragakare, tagirema taragare. Tagire boe eerdu kurire tai, cegirema boere cewarigodydo cei. Jii oino cemagudure cege boi kai, marenarure cegi, boe erorerure cei, cemuga kidagodurewy bokwa. Jii oino cemedugodure cemaragodui cegera tabo dytabo. Boe enogwaguru pegare cedabo dykeje, cenogwaguru pemegare boe ebo, boe etonare cei dykeje, cere cegiwa rakado; boe emago pegai cei dykeje, cenogituwa pemegado boei. Jii oino cere nono awy moto kejewu boe gigudu reore, boe eiamedu boere cebijido. Ire bapera atugodo awy inodu jamedu boeji, mare iwo tabogurudo du bogai karega, mare iwo taerduwado nono imeardu kurire jiwu itoreie ure tagi duji. Paga karega, umode taerduwadowyge emagaguragamode Cristo tada, mare taomage emagaguragakare; igoiare ire itoredo tagi Cristo tada, bakaru pemegarewy koia. Kodire inogwamagudunure tai, tagodywo iro rekodaji. Kodire ire imeardu kurire jiwu itonaregedu Timóteo, upore Pao apowu, rojai tawogai. Ema umode tawia jetu ino boe eroiaguduji, imagai boe eerduwado ji Igreja jamedu boe keje du reore. Ia tagi tameardaere imodukae ikirimi tawogai pugeje duji, du koia enojarore pudui. Mare maigody kuri je itumode tagae pugeje, Pao aidykeje. Nono, imode ikogado nowy ocarore puduiwyge ewadaruji karega, mare ero rakarewy pemegarewyji. Paga karega, boe ewadaru tada karega Pao o boe pemegarewy mugure, mare boe ero pemegarewy tada. Kode, kakoduwu jiba tagaidure? Ituwo tagae iwara tabo, iarema inogudurewy tabo kana?

5. Paulo korigodure Corinto tadawu Pao uwobei, ia ro pegarewy meture etada kodi. Boe ego egore tadodaie iaboe ekera keadure, duwyge ero pega kodure ao pegokarewyge ero pega kori. Ia tagi tadoda mugure tuo oreduje apo jamedu. Du inodytabo tagojarore tai. Tagiarigodukare inodu koia, takare nowy roinowu tawyjeduie tabiji. Kode, imi boe jokodure, iragoje jaere tai, mare itaroe mugure tagabo. Itugure nowy roinowuji marigudu nono iragojei tadodadu kodiwore. Tado pui itaroe tabo, Pagimejera Jesus Cristo ro rakarewy tabo, pawo pagogado ji. Kode, Pagimejera Jesus Cristo ie tabo awy imedu kodu makudumode maereboe ai, duma utaroedo cinorudo pagimejera Jesus Cristo aregodumode kejewu meriji. Tagi tare tagojarodo tai paga tu je. Taerduwakare boe okoi puidu umode jamedu boe kugu jamedu pegado duji? Kode okore puiwu pegarewy jaowu barigu tabiji, duma tawo nono ia boekugu maiwu pemegarewyre. Mare paga karega, tare nono amirewy okokare puiwore. Mare paga karega, Cristore ceno Pascoa rema, dure bitodure. Awu inodytabo, pawo pago Páscoa parudo, mare okore puiwu codurewy tabo karega, okore puiwu pegarewy tabo karega, mare okokare puiwu amirewy tabo, boe pemegarewy tabo, boe rikirewy tabo. Ia ino bapera atugo tada imagore tai tagawo tabodo poguru bokwarewyge ebo. Mare imagokare awy moto kejewu ro pegareboeji: okwa kidu ierikarewyge, iwogu kigodurewyge, meartorure paga pagau aroe eimejerage eiwyge, awy moto ro pegarewygei karega inagoino tawiegai; iarema tadu rumode awy moto piji kodi karega. Mare imagore tagaiagu tabodo cewy akore pawieie pudumi boe eegai, mare du inodytabo rore boe pegarewyji, iarema okwa kidu ierikare, iarema meartorure paga pagawu aroe eimejeragei, iarema ure tumedage ewarigodydo pudui tuwadaru tabo, iarema joku baibaire, iarema iwogu kigodure, du apo tagogwagekaba jamedu. Kode kodiba imode ikogado okwacere baawadu jaogwaiwygei? Tu tadodawyge eire tamode tagogado. Toro baawadu jaogwaiwyge, Pao umode tugogado ei. Aorarewy tawyje tabiji.

6. Ao pegokarewyge ekawo tugogado ao pegorewygei. Ia tagi tagorigodure pui dykeje, kodiba tadumode ao pegokarewyge etae ewo tugogado tai? Kodiba tadukare tamanamage ao pegorewyge etae? Taerduwakare ao pegorewy pemegarewyge emode tugogado awy moto kejewyge eiduji? Kode, tamode tagogado awy motoji ma, kode, tamodykare tarugadu tawo tagogado biegareboeji? Taerduwakare pamodyie pagogado tupadoge eiduji? Kode, awy moto kejewu boe biegareboe paroiwamodukana pawo pagogado ji? Kode, tagorigodumode pui awy inodykeje, tageragu ia biegare tu Pao uwai tadawuji uwo tugogado tai. Inagore awy inoduji tai iwo tabogurudo. Boe eerdumodykare ia jorduwa rakare tadodawu ui mito tu je duji uwo tugogado tawiemagei?
Pao uwobe emodykare tumagu turo pegarewy kai. Mare tadoda, ia uwiemage pujewyge ekorigodynure pui, jamedu ao pegokarewyge eegai. Tamago pegai puidu, taro pegarewy rema, kodiba takare tadurudo boe ekoriji? Kodiba tabemegakare boei turopegado tai dykeje? Mare du inodytabo, tagi rugadu boe korire tai, tare boe eekuri pagado, tarore awy inoduji tawiemagei jamedu. Taerduwakare jetorokarewyge emedukae Pao o boe pemegarewy tadaduji? Tagaba tae kuri pagado: jerebarikarewyge, meartorure paga pagau aroe eimejerage eiwyge, areme ecebage, Ure tudo nono areme eiwyge, meridoge, iwogu kigodurewyge, jetorirewyge, joku baibairewyge, bataru pegarewyge, ukigodure boe ewidowyge, ia emage eiamedu emedumodykare Pao o boe pemegarewy tada. Ia tagi tare nono nowyge ereore marigudu. Mare du inodytabo tagabidure, tagagaru moture, taedorogodure tai Pagimejera Jesus Cristo ie tabo, Pao Utaroe koia. Ire irugadu iwo boe jamedu boe towyje, mare jamedu boe ukare turugadu inai. Ire irugadu iwo boe jamedu boe towyje, mare imodykare iaboedo irodo taidu reore. Boe eke jare boe ekuri rema, boe ekurire boe eke ja rema, mare Paomode ui pobedu pegado. Boe ekodu boe ewiri ukare boe ero pegarewy ai, mare Pagimejera ai, Pagimejerare pagody kai. Pao Aroe Eimejera umode paewodydo birewyge epiji turo rakarewy tabo nono tumagai Pagimejera Jesus Cristo jewodydo du reore. Taerduwakare tagody uie ure Cristo koduce duji? Kode imodukana aredu ropegarewydo kodydo Jesus Cristo koduce? Iromodykare ino rugadu. Taerduware cewy ure tubodo ropegarewy aredu apowu uie ure turedydo mitotu apo duji. Mare paga karega, atugododure oino: “Ei pobedu emode nono tureduie mitotu jedu kodiwore” (Gen 2,24). Mare cewy ure tubodo Pao apowu umode aroedo mitotu pudumi apo. Tarego tagody ro pegarewy piji, ia boe ero pegarewy todure boe ekodypiji, mare ro pegare tugody tabowu ure turedu pegado turo pegarewy tabo. Taerduware Aroe Pemegarewy makudui tagai Pao iera pijiwu uwaie ure tagiduji. Taerduware taenakai tai pugeje duji. Mare paga karega, akirododure tai mori kuricigoreboe tabo. Du kodire taegaredo Paoji taredu mitodytabo.

7. Ure tugera maku puaiwyge eroiagudu. Cewu tare bapera atugodo iwogai du kodiboe, imagomode tai imeardaere jiboeji: Imedu ukai tuburedo aredu jitu pemegare. Mare boe ero pegarewy koia, ema remaure imedu umode tuwiredo, aredu umode tugogedo tu rugadu. Imedu umode aredu jonare pudui jiboe udo ai, du reorere aredu umode imedu jonare pudui jiboe udo ai jamedu. Aredu jonakare pudui, mare paga karega, jonare toredu jitu koia. Du reorere imedu jonakare pudi, jonare toreduje jitu koia. Tagaba pu iera roto ta tai, mare tamagoi pui dykeje, taroiwamode tawo tarodo boku pui ia kodiboe kae, tamagowo tabaru keje, dukeje tamode tagirimi puae pugeje, duma tamegikawo boe pegarewy kae. Imagore oino, mare imago karega ure tarowo ino, mare taromode ino dykeje, pegakare jamedu.
Pao uwobe emodykare tumagu turo pega kai. Kode itaiduia taiamedytabore tawo nono ireore, mare Pao pijiboere makudure tu tu ime etai. Kowadurewy boe, ukoge bokware pijiwu areme, uwire bokware pijiwu ime, ema remawure umode tugogedo, tuwiredo du rema. Ema remawure boe ewo tugogedo, tuwiredo, mare boe ewo tuwarigu joruto dure ema karega. Ukogerewyge, uwirerewyge ire imaguduiagu maku tagai, mare imi karega, Pagimejera akoino: Aredu ukawo tugera ra toredypiji, ukawo tumagu ia imedu ai, iarema umode tugirimi toredu ai tubemega tabo pugeje. Du reorere imedu ukawo tugera ra toreduje piji jamedu. Iagei, imagomode oino ei, mare Pao karega akoino, imi tu je: Ia imedu aopegokarewy umode tuwiredo ia aredu aopegokarewy apo dykeje, kode nowy imedu ukaba tugera ra piji. Ia aredu aopegorewydo umode tugogedo ia aopegokarewy imedu apo dykeje, awy imedu aidumode tumuguwo apo dykeje, kode nowy aredu ukaba tugera ra toredypiji jamedu. Mare paga karega, oredu aopegokarewy umode tubemegado toreduje aopegorewydo koia. Ia dykeje etore eedoromodykare pudui, mare oino boe pemegarewygenure emage. Mare aopegokarewy imedu aidumode tuwo tugera ra toreduje aopegorewydo piji ma, piji rugadu. Aopegokarewy aredu, aidumode tuwo tugera ra toredu aopegorewy piji ma, piji rugadu. Nowu inodykeje, aopegorewy ure nono kowadurewy reore pugeje; aopegorewydo umode nono kowadurewydo reore pugeje jamedu. Mare paga karega, Pao makore tawogai boe pemegarewy kae, boe butugurewy kae. Aki aredu, inoba aerduwamode amode akoredu inorudo duji? Aki, imedu, inoba aerduwamode amode akoreduje inorudo duji? Taedydo tu tu Pao aidu reore tamagai Pao makoi tawogai du reore. Oinore imago imagore Pao uwobe eiameduji. Makore tawogai judeudogei tagi du reore, kode judeudogedo tagi rugadu: makore tawogai judeukare emawygei tagi du reore, kode, tagaba judeudo tagi rugadu. Boe emode judeudo pudumi, boe emodykare judeudo pudumi, nowy inodu jamedu boe boe karega. Mare boe eroi Pao aidu reore dure ema remawu rema. Tamode nono tareore tu tu Pao makoi tawogai dykeje. Boe etugarere aki Pao makoi awogai dykeje, awiapaga kaba nowy inoduji. Akinorudodumode rabodu, mare ica, amode apodo boe etugarei aki dytabo. Paga karega, Pao makore bogaiwu boe etugare, inorudodure Pao ai. Du reorere jamedu Pao makore bogaiwu boe etugarekare emawu, Cristo utugaremode ema. Tagi akirododure tai tamori kuricigorewy tabo, tagaba ime etugaredo tagi pugeje. Iwiemage, tado tu tareore Pao jekai, cewy Pao makoi tawogaidu otobiji du reore. Cewu kowadurewyge eiboe, Pagimejera makokare ii iaboeji, mare inogituwamode ei, mare paga karega, Pao okudu oiagudu koiare boe emeartorure ii. Du kodire imeardaere uie turugadu imedu uwo tu pudumi rugadu, boe jokodu kadu modedu boe koia. Aki awirere marigudu ma, aemaru kaba akiwyjedywo piji. Awirekai dykeje, aemaru kaba aredu bogai. Mare awiremode dykeje, boe pegarewy karega. Kowadurewy aredu umode tugogedo ma, boe pegarewy karega jamedu. Mare du inodytabo emugumode togorii pudui dykeje, awy inodu jire itaiduia ewo tuiaedo. Mare ica, imagomode oino tai: Boe raikare. Ema remawure uwirerewy umode tudo nono tuwirekadu kodiwore. Ema remawure uragudurewyge emode nono uragudukarewyge ereore, jekarewyge emode tudo nono tuiegarekadu kodiwore. Ure akirodowyge emode tudo nono oroekarewyge ereore. Iera amagadure awy moto jiwyge emode tudo nono tugera amagadukai awy moto jitu kodiwore. Mare paga karega, awy moto kejeboe akedumode. Itaidure tamorora amagadu kawo rugadu. Cewu kowadurewy jetumode Pao oeji, jemarumode tuwo Pao jekaredo. Mare cewy uwirerewy, morora amagadure awy moto kejeboeji, jemarure tuwo toreduje jekaredo, ure tudo pubiji. Du reorere cewy okogekarewy aredu, kowadurewy aredu, eedumode Pao oeji, duma turedu jamedu boe pemegawo, tudaroe pemegawo jamedu. Mare ukogerewy aredu jeture awy moto kejeboeji, jemarure tuwo toredu jekaredo. Imagore awy inoduji tai, mare iwo taroiwa bokwado karega. Paci oino, itaidure taro pemegawo nono umode turugadu boei du rere, tabowo Pao apo rugadu. Iaboe emeardumode ukae turugadu tonaregedu aredu ukai tugogedo duji, mare emeardaere ukogedodywo o joru ui turugadu dykeje ma, eromode taidu reore duji. Boe pegarewy karega boemode ukogedody rema. Mare cewy aidu pemegare tudada, taobiji rugadu tonaregedu aredu koadurewydo ukogedodukawo ma, ro pemegare jamedu. Kodi icare cewy tonaregedu aredu ukogedowu ro pemega nure: Mare cewy ukare tonaregedu aredu ukogedowu, nowure icare ro pemega remawu nure. Aredu upore tu tu toredu apo tui kimo otoi. Mare oredu bokwamode dykeje, ure turugadu ji tuwo tugogedo ia taidure jiwu apo, mare Pao aidu reore. Nowu inodytabo, inogituwamode ji, boe pemega remawumode ji mugui ino jii je dykeje. Imeardaere Pao Utaroe mugui itabo jamedu inogituwawo tai du bogai.

8. Barogo kodu makudure paga pagawu aroe eimejerage etaidu jiboe. Barogo kodu makudui paga pagawu aroe eimejerage etaidu jiboe ure oino. Pagi paerduware inoba paromode duji, mare paga karega, paiamedu boe jorduwadodure. Mare boe eerduwadody ure boe ewogwado, mare boe enogudu boe eiagudu ure boe epemegado. Iaboe emeardaemode tuiorduwaie iaboe boeji ma, jorduwakare roga tuiorduwamode jiboeji. Mare iaboe emeardu kurimode Paoji ma, Pao jorduware ji jamedu. Du kodire, cemagoi barogo kodu makudui paga pagawu aroe eiemejerage etaidu jitu keje, ceerduware cewy paga pagawu aroe eimejerage boe kaegae, paga karega, ia Aroe Eimejerakare pugeje mare tu Pao ure mito tu je. U! Boe jokodu, iaboe emeardaere ia aroe eiemejerageie pugeje duji, moto keje rabodu, baru tada rabodu, dytaboie aroe eimejerage, boe eimejerage emagaguragare. Mare pagai, Aroe Eimejera ure mito tu je dure Pao rema, onure boe jamedu boece; aire paere oino. Pagimejera mito tu je, dure Jesus Cristo rema, koiare boe jamedu boe jere oino, koiare ure paedo jamedu. Mare boe jamedu karega jorduware inoduji. Iage tumeartorui paga pagawu aroe eimejeragei kimo, ere barogo kodu kowyje nono makudui paga pagawu aroe eimejerage etai du kodiwore. Nono eerduwa rakakare du koia, ere tubegado taobiji. Mare page koia karega ure paedo puredydo Paoji: pagogwage kadytabo iaboe iaboe boe okwakare pagai, pagogwage tabo, iaboe iaboe mugukare pagabo. Mare tameardu awadydo tai awy taroino tagaidu reoredu ukawo kugudu kimore puduiwyge epegado. Akire aerduwa rakaredu, iaboe eerdumode amugui ira keje akogwagewo paga pagawu aroe eimejerage ewai tada boeji ma, emodykare tugugudu kimoi du koiare makudure paga pagawu aroe eimejerage etaiwu barogo kodu kowyje jamedu? Awu inodytabo, aerduwa rakare du koia, are awie jorduwa rakakarewy butudo, du aire Cristo bitodure. Nowu inodytabo, taro pegai tawiemageidu, tai jorduwa rakakarewy tawiemage etaroe okorido dytabo, taro peganure Cristoji. Du kodire imode barogo kodu kowyje du koia imode iwie butudo ma, kode, imodykare kowyje, butukawo.

9. Paulo ro. Imire irore itaidu reore. Imi apóstolonure imi. Iordure Pagimejera Jesus Cristoji. Tagire imaragodaenure tagi Pagimejera ai. Apostolomodykare imi iage etai, mare tagai apóstolonure imi, mare paga karega, tagire apostoloi imidu kodiwore tagi Pagimejera tada. Tagire iwadaru rema mako pegare iwyge ewadaru jipagi. Kode, cegikana ukare turugadu cenogwagewo, cegudywo? Cegikana cemugumodykare ia aopegorewy aredu apo, nono ia apostolodoge ereore, Pagimejera uwiemege ereore, Pedro reore? Kode tu imi mare Barnabé cemodykare cedamudo? Kakoduwu tugobaigareba kodumode turugody kae mori bokwa tabo? Ioguduba umode boe tugu ia boepato ma, tukawo kowyje? Ioguduba jetumode tapiradogei togwagekai emoguru kuru jitu tabo? Awu inodu ime eroia kanure tu je? Boro! Meture boe eroiagudu tada jamedu. Ica, Moisés o boe eroiagudu meture bapera tada. Tadare atugore oino: “Akaba tapira okwa kogudo ui trigo a ra tuwure tabo dytabo” (Deut 25,4). Pao makoi awy inodu jitu tabo, tapiradoge ei rugadukana akoino? Kode, pai karega ure tagodo oino awy inoduji? U! Paire atugododure oino. Maragodurewy maragodumode tubaga tabo makudumode pudaiboe bogai. Jamedu, ure a rawyjewu upagamode makudumode pudaiboe bogai jamedu. Kode, cere boe pemegarewy tugu tadoda, du koia cebagamodukana tawo awy moto kejeboe iaboe maku cenai? Iage eonanure nowy inoduji tai, kode cegi karega, cegodukare ekori nowy inoduji? Mare cekare cenodo nowy inoduce jii oino, cere ceiwa remagu boe jamedu boeji, cekawo Cristo o bakaru pemegarewy redugodydo pudui du bogai. Taerduwakare cewy maragodure Pao uwai tadawyge eemode tumaragodui to du koia duji? Taerduwakare cewy maragodure altar kejewyge, nowy altar kejeboe ia rogu emode kowyje duji? Du reorere Pagimejera akore: “Cewu ure Pao o bataru kogadowyge eemode koia. Mare du inodytabo imago kigodukare imaragodae mori bogai. Itagemore iwianure nowy inodypiji. Iaboe iaboe umodykare itawyje awy iroinodypiji. Ikare ikurido ii awy bataru pemegarewy kogado du koia, mare imaragodaenure ema. Marenarumode imi ikai Pao o bakaru pemegarewy kogado dykeje. Iromode nowy inoduji itaidu pemegarewy tabo ma, mori makudumode inai, mare iromode ji ikiari tabo ma, imaragodaenure tu rugadu. Kode kakoduboeba morimode ema inai? Morimode ema inaiboe reo: Inure bataru pemegarewy kogado morikai inai dytabo, inogwamagudukai ionare jiboe makudywo inai ii bataru pemegarewy kogadody morice dytabo. Iaboe iaboe etugare karega ure imi. Mare du inodytabo ire boe eiamedu boe etugaredo imi, iwo makarewyge einorudo. Imire judeudo imi judeudoge etai, iwo judeudoge einorudo. Imugukai boe eroiagudu kuda dytabo, ire imugudo boe eroiagudu kuda iwo mugure boe eroiagudu kudawyge einorudo. Mare du inodytabo, ire ido nono imugukai Pao o boe eroiagudu kuda, iwo nowy metukare Pao ui boe eroiagudu jiwyge einorudo. Mare iroiagudu bokware, imugure Cristo ui boe eroiagudu kuda du kodi. Ire ipewukado ii nono upewukai puduiwyge ereore, iwo upewukare puduiwyge einorudo. Ire boe jamedu boedo imi boe eiamedu boe etai, iwo boe eiamedu boe einorudo. Nowu inodu jamedu boe irore ino, bataru pemegarewy koia, ionawo ia roguji. Taerduwakare cewy boe eregodui boe eregoduia kejedu, eiamedu boe eregodure, mare morimode aiwu umode mito tu jeduji? Kode, tarego ma, mori makudywo tagai. Boadu kigodure tuwoadae jiwyge ekigaruru kigodure pudui mare mori akedumodewu makudywo pudai du bogai tu je; cegirema cegigarurure cei mori akedu bokwareboe makudywo cenai du bogai. Kode, iregodumode, mare ia kaeboe kae rugadu. Ire ikera to, mare paga tu je karega. Ire iredu okorido, ire itugaredo ireduce, duma ikawo iwogwado boeto ii bataru pemegarewy kogado iagei du tonaji.

10. Boe eregodywo turo pegarewy piji, Pao uobe eregody magai Egito piji du reore. Iwiemage, itaidure taerduwa bokwawo awy inoduji: Paomage eiamedu boe epadure boe tugu kuda; eiamedu boe ere pagado pobo maerewy kajeje. Eiamedu boe ere tubodo Moisés apo boetugu kuda pobo maerewy tada. Eiamedu boe ere aroerewy boe eke kowyje. Eiamedu boe ekudure pobojari aroerewy mitoduce puapo. Ekudure kodure ebowu ia aroerewy ri pijiwu poce, duwure Cristo rema. Nowu inodu jamedu boe tabo, makarewyge ekare Pao jekaredo, du inodu koia ewire toro boe matadykeje. Awu inodu jamedu boe ure tudo oinono pagaiwowo inoduji, duma pagagemo kawo boe pegarewyji, etagemo magai boe pegarewy jitu reore. Tameartorukawo paga pagawu aroe eimejeragei ereore, nono bapera atugo reore: “Boe ere tumugudo togwagewo, tugudywo, icare ere turagojedo tuiegare pegawo pudui” (x 32,6). Pakawo pamagu pabegarewy kai nono emagai tumagu tubegarewy kai du reore, du koiare birewyge ere vinte e tres mil tu meri mitoduji. Parokogadodukawo Pagimejeraji nono ia emage erokogadody magai jitu reore, dukoia awague ere ewido. Tamago pega kaba Paoji nono ia emage emago pega magai Pao jitu reore, dukoia ure eeda kedodo, ure ewido. Nowu inodu jamedu boere oino, Pao okituwawo pai nowy inodytabo. Nowu inodu jamedu boe atugododure paerduwadody epace, icare pagaregodure oto pa kae kodi. Kode, cewy meardaere turagoje kimoieuredu jiwu, meardu awadumode pudui, tuwudukawo. Boe erokogadody kodui ime eraga koriwu aregodumodykare tai. Pao pemega remawu nure, umodykare rokogadodureboedo tai tabewu rakai tai du kori, mare rokogadodureboe umode tai, mare Pao umode tabewu rakado, taginorudodywo nowy inodypiji. Du kodire, imeardu kurire jiwu iwiemage, tarego paga pagawu aroe eimejerage epiji. Oino imagonure jorduwarewyge tai: tagi rugadure tamode taeku tugu awy inagoino jiboeto. Cere bataru pemegarewy kuo kejewu cálice toboe, du karega Cristo ku rema pagai? Cewu cere kadowu amirewy, Pagimejera kodu karega ure ema pageje? Amirewy ure mito tu je, du koia pare mito tu je jamedu, pamaga inodytabo, mare paga krega, pagogwagere amirewy mito tu je duji. Tagaiwodo inoba boere awy moto kejewu Israeldoge ei duji: Enogwagere bitodurewy barogo koduji altar keje, du koia epore altar tabo tuiamedytabo jamedu. Mare inoba inagomode? Makudydodyre paga pagawu aroe eimejerage etaiboe boe karega ure ema. Paga pagau aroe eimejerage boe karega ure emage jamedu. Ao pegokarewyge ere bitoboe maku Aroe pegarewy ai, mare Pao ai karega. Itaidukare tawo tabodo Aroe pegarewy apo. Tagudumodykare pagimejera kuce Aroe pegarewyge eke kuru tabo. Tagogwagemodykare Pagimejera koduji, Aroe pegarewyge eke tabo. Cedaidukana ure cewo Pao imaredydo cewygeje? Cegikana cebewu rakare Pao kori?
Boe enogwagere jiboe jitu. Paroiwamode parowo boe jamedu boeji, mare boe jamedu karega ure turugadu. Paroiwamode parowo boe jamedu boeji, mare boe jamedu karega pemegare. Ia tagi ia tagi tagaiwokaba tagaiwu boe pemegarewy bogai, mare tagaiwodo iage etaiwu boe pemegarewy bogai. Tagogwagedo boere akirodo tabo boe jameduji, mare tanorakaba kaboba. Pagimejera ore awy motoce, ore moto kejeboe jamedu boece jamedu. Ia aopegokarewyge egomode tagogwageiagu pudabo, tagaidumode tadywo etae ma, ere maku tagaiboe jamedu boe kowyje, mare tanorakaba kaboba. Mare iaboe egomode oino:  Awu makudydodyre paga pagawu aroe eimejerage etai oino dykeje, tagaba ko, takawo nowy akoinowu butudo. Mare aigoia karega, mare cewy koia. Paga karega, iage emeardae umodykare tugogado imeardaeji. Imode kowyje, ii Pao ie kurido dytabo ma, kodiba boe emago pegamode ii, ii kowyje iegarei Pao jitu tabo? Ica, kode, tagogwagemode, tagudumode, taromode iaboe boeji dykeje, tarodo jamedu boeji tawo Pao jekaredo. - Tagaba aopegokarewyge, judeudoge, Pao uwobe, etaora pegado. Tarodo nono iro reore: Boe jamedu boe keje iemarure iwo boe eiamedu boe eegaredo, iemarukare inaiwu boe pemegarewy bogai, mare u makarewyge etaiwu boe pemegarewy bogai, ewo cinorudo.

11. Aremei aroia bu taogajejedu.Tarodo nono iro reore, iro magai Cristo ro reore du reore. Iwiemage, iegarere tagabo, mare paga karega, boe jamedu boe keje tawia jeture ii, tagera otorogare ire toroiagu jiboe tabo, nono imagore jitu reore, du koia. Mare itaidure taerduwawo awy inoduji: ime eiamedu boe etaorare Cristo rema. Aredu aorare imeduce. Cristo aorare Paoce. Cewu okwamagudure baruto Pao jiwu imedu, okituware boei, boe rorii taora jitu tabowu imedu, unure taora barigudydo pudui. Cewu okwamagudure barutowu aredu, cewy okituware boeiwu aredu, tukai boe rorido taora joki dytabowudo, unure taora barigudydo pudui jamedu, ure nono tuie ure tao ra du kodiwore. Mare ia aredu umodykare ia aroia arudugody bu tao keje ma, umode tao rawyje. Boe epoguraemode aredui tao rawyjedu iarema to biri cadody ma, umode aroia arudugody bu tao keje. Imedurema umodykare boe bu taora keje, mare paga karega, ema Pao uredu rema du koia: Ema Pao jekareaenure ema. Mare aredurema, imedu jekareaenure ema. Paga karega, imedu tawyjedukare aredypiji, mare aredu tawyjedure imedypiji. Jamedu imedu towyjedukare aredu ai, mare aredu towyjedure imedu ai. Du kodire aredu umode aroia bu taora keje, tupadoge eigoia. Nowu inodu jamedu boe tabo, imedu umodykare aredu boekimo tabo, aredu jamedu umodykare imedu boekimo tabo. Mare paga karega, aredu tawyjedure imedypiji, mare du inodytabo, imedu boture aredypiji, ei pobedu aregodure Aroe Eimejera piji. Tagi rugadu tamode tagogado nowy inoduji. Umode turugadu aredywo tumagowo Paoji aroia padukai taora keje dytabo? Jamedu imedu ao raimode tadoda ma, unure tuwarigodydo pudui, tagi taroiakare ema du kodi. Awurema karega, aredu jekareaere tao rairedu rema, makudure ai nono ia aroia arudugody reore kodi. Mare iaboe etaidumode nowy inodywo tuginoi ma, mare ia ceroia karega; Pao uwobe ia eroia karega.
Pao uwobe enogwage pemegarewy. Oino inogituwamode tai, mare iegaremodykare tai, tare tado pui du kodiboe koia. Mare paga karega, nowy tare tado puidu ukare boe pemegarewydo tai, mare unure boe pegarewydo tai. Imeardure ji boetojiboe ure oino: Tare tado pui dykeje kuri je, tagorigodure pui. Iakeje imeartorure. Ema remawure tamode tado puibiji tu je du rema, boe eerdywo kakoduwu pemegare tadoda. Oino tare tado pui, mare tagogwagewo Pagimejera koduji du bogai karega. Mare paga karega, tare tamugudo iraji kuri je dykeje, ia tagi akere tai tawo tageragu kuri ia tageji; nowy inodytabo, ia tagi taguredure, ia tagi tage boire tai kimo. Kode, tawaikare tagogwagewo, tagudywo? Iarema tagaidure tawo Pao uwobe barigodydo pudui, tawo oroe bokwarewyge epogurudo? Kode, inoba inagomode tai? Iegarekana umode tai? Boro, nowy inodykeje iegaremodykare tai. Pao pijire awy bakaru makudure inai dure icare ire maku tagai oino: Pagimejera Jesus, boe emode maku kejewu boecoji, ure tugeragu amirewyji, Ure tuwadaru pemegarewy bu keje dytabore ure kado, akore: Ica, ikodu reo, du makudumode tabaru tabo; oinore taromode, tawiabutuwo iwygeje. Du reorere, togwage akedykeje, ure tugeragu caliceji, akore: Bakaru maiwu jiwu iku tabowu cálice reo. Tagudui tu tu ce dykeje tawiabutudo iwygeje. Kode tai awy amirewy kowyje dykeje, tagudui awy clice tadaboece dykeje, tawiabutumode Pagimejerai tuiwodo duji, jii aregodumode mato pugeje du kae. Kode, cewy ure awy amirewy kowyje, kudure awy cálice tadaboece, turo pega tabowu, ro peganure Pagimejera koduji, kuji. Taeku tugu tadodawu tameardae taerdae boeto, tamode awy amirewy kowyje, tagudumode awy cálice tadaboece dyotodai. Cewu ure Pao kodu kowyje, kudure Pao kuce tubega tabowu, okwage nure, kudunure tuiwo pegarewyce. Du kodire kogodurewyge, upewukare puduiwyge, birewyge emagaguragare tadoda. Pamode paeku tugu padodawu paerdae, pameardaeto ma, boe pegamodykare pai. Mare Pao ure tugogado pai dykeje, unure paedorodo, duma pawarigudukawo boe pegarewyto awy moto tabo. Du kodire. iwiemage, tamode tado pui tagogwage pemegarewy kae dykeje, tawudugugo pu bogai. Ia tagi tage boimode tai ma, tagogwagedo tawai keje, nowy inodytabo, tai tado puidu umodykare boe redugodydo tai. Itumode tawogai dykeje, imagomode tai iaboe boeji pugeje.

12. Aroe Pemegarewy ui toroe awadu maku Pao uwobe etai tu tu jedu. Iwiemage, itaidukare taerduwakawo Aroe Pemegarewy emaboeji. Tagi tagao pegokare dykeje, tare boedo tarego bataru bokwarewy aroe eimejerage etae, paga karega, oinore tamegire kaeboere kodi. Kodire inagomode tai: Pao Utaroe koiare umode iaboe emagodo ma, mako pegamodykare Jesusji. Jamedu iaboe iaboe egomodykare Pagimejeraie Jesusce, mare tu Aroe Pemegarewy koiare umode akomode oinowu akodo tu oino. Aroe Pemegarewy oe padure makaguragare pumekeje, mare Aroe Pemegarewy remawu ure mito tu je. Boe epadu makaguragare turo tabo tu tu je, mare Pagimejerare mito tu je. Paromode jiboe makaguragare jamedu, mare ure boe ero maku boe etaiwu Aroe Eimejerare mito tu je. Aroe Pemegarewy makudure tu tu boe etai boe pemegarewywo boe eiamedu jitu bogai. Ia ai, Aroe Pemegarewy ure bataru iwarewy maku; ia ai, ure jorduwa rakareboe maku. Ia ai, ure meartoru rakareboe maku; ia ai, ure jorduware ciogowo boeiboe maku. Ia ai, ure ro kurirewy pemegarewy towyjedu maku; ure ia makodo umode tudowyje boeji; ure ia jorduwado aroedogei; ure ia jorduwado boe ewadaru padui pumekejedu boeji; ure ia jorduwado tuwo boe ewadaru tawyje pu bataru kae. Mare Aroe Pemegarewyre mito tu je du koiare ure nowy inodu pedo nowy boe eiamedu boe etai, nono taidu reore. Imedu burere, ierare, aorare, jokure, biajare; mare uredu mito tu je. Du reorere Cristore. Judeudoge, gregodoge, boe etugarege, boe eimejerage, paiamedu boe pagao pegododure Aroe Pemegarewy mitodu tada, duma paiamedu boe pawo mito tu je. Paiamedu boe pagudure Aroe mitoduce. Boe eredu makare tuwure tabo, tugera tabo, tuioku tabo, tuwiaja tabo oino tu tu. Mare boe ewure akomode boe ekera kaeie ure pudumi du koiaie boe eredukae pudumi ma, du kodi kana boe eredukare ema? Jamedu boe ewia akomode: Boe eeku karega ure imi oino ma, kode, du kodi kana boe eredumodykare ema? Kode, boe eredu umode tuiokuce mito tu je ma, kode kaiba boe ewia jetumode? Jamedu boe eredu jamedu umode tu boe ewia ma, kode, kaiba boe ekeno jetumode? Mare Pao ure boe eredu towyje, ure boe eredu pemegado tu taidu reore. Boe ewuremode mitotu tuginoi, boe ekeramode mitotu tuginoi ma, kaiba boe eredu mugumode? Du kodire boe ewure, boe ekera, boe eeku, boe ekeno, boe ewia, ia pugeje, ere tuginoi tu tu je, mare ere etodui puidu ere boe eredydo mito tu je. Boe eeku akomodykare : Iwiapagakare ai. Oino boe ekeraji. Boe etaora akomodykare : Iwiapagakare ai. Oino boe ewureji jamedu. Mare paci oino: boe eredu pewu jokodukarewy ema remawu rema. Jamedu, pawiapagakare jiwu ia paredu, jire pare pagera pemegado remawudo jamedu. Pabogurure ceboe jire pagera pemega remawudo. Mare ia ema remawygere emage pawiapaga jokodukare ei. Pao ure boe eredu towyje dykeje, ure ema remawygedo ia boe ereduce, boekarema, emage karadega boe remawygere emage. Oinodytabowo, boe ekera, boe ewure, boe eeku, boe eredu jamedu boe ekorigodukawo pui, mare eetu pemegawo pui nono pureore. Kode, ia boe eredu boe kogodumode ma, iage eiamedu boe ekogodumode apo. Jamedu ia boe eredu ema remawu umode ema ma, iage eiamedu boe eegaremode apo jamedu. Ica, kode, Cristo uredunure tagi, tabadui tu tu tuwygejedu boe, Cristo tada. Ica, boetoji Paore apostolodoge eedydo tuwobe tada; du rekodaji, profetadoge; dukeje, jorduwa rakarewyge; dukeje ure boe kurirewy udo towyjewu epage, iogore boeiwyge, okudu uiagudure boe ebowyge; jeture boeiwyge; jorduware boe ewadaru padui pumekejedu jiwyge. Mare apostolodogekare eiameduce, profetadogekare eiameduce, jorduwa rakarewygekare eiameduce. Eiamedu karega boe pemegarewy kurirewydo tudowyje; eiamedu karega eiogore boei; eiamedu karega eerduware boe ewadaru padui pumekeje duji; eiamedu karega eerduware tuwo boe eerduwado pu bataruji. Taemarudo boe pemegarewy remawu bogai. Iwo taerdydo ema remawu boe pemegarewy awara paruji.

13. Boe enogudui puapo dure ema remawu rema. Imagomodurade ime ewadaruji, tupadoge ewadaruji, mare inogudumodykare iiagudumodykare boei ma, imode nono ia meriri kudu reore tu rugadu. Profetamodurade imi, iorduwamodurade boe biarewy jamedu boeji, boe eerduware, boe emeardaere jiboe jamedu boeji, imeartoru rakamodurade iwo tori rairewyge etaru tumuga piji, mare inogudumodykare , iiagudumodykare boei ma, boe karega ure ema inai. Imodurade inoroe jamedu boe maku marenarue etai, imodurade imagu ikowudywo, mare inogudumodykare iiagudumodykare boei ma, nowy inodu jamedu boe boe karega ure ema inai. Okudurewy uiagudurewy iwa rakare jetu pegare puduiboeji, ro pemegare boei, kiarigodukare ia tumeduia oroe pemegarewy koia, rokare turoiwa bokwarebeoji, ukare tugurido. Romodykare ia turo ia boe epoguraeji, iemarukare pudaiboe bogai tu rugadu, korigodukare boei, ukare boe okorido pudui. Ukare tuiegaredo jetorokare puduiboeji, mare ure tuiegare kuricigodo boe riki remawu boeji. Butugugodure boe ero pegarewy jamedu boe keje, meartorure boe jameduji, upagare boe jamedu bogai, ure tudurudo boe jamedu boe ekoriji. Okudureboe uiagudureboe akedumodykare jii je. Profetadoge ewadaru okwamode, boe ewadaru padu makaguragare pumekejedu akedumode, boe eerduwa rakaguragarewy okwamode. Paerduwa aregodukare todo pa kae, profetadoge ewadaru aregodumodykare todo pa kae. Mare boe remawu aregodumode dykeje, boe remawukare emawu okwamode. Negedurogu kimoi imi dykeje, imagore negedurogu mako reore, imeardaere negedurogu meardae reore, imeardae tugudure nono negedurogu meardae tugudu magadu reore. Mare itaregodui imedu itae dykeje, ire nowy inodu okwado ipiji. Awuji paerduware boeji nono boe etao magai meriri kuruto du reore. Mare boe aregodumode pudae dykeje, paerdumodykare nono paerdu magai meriri kuruto du reore pugeje, mare paerdumode jeji. Oino iorduwa kororogodukare, mare boe aregodumode pudae dykeje, icare iorduwa kororogodumode nono boe eerduwa kororogody magai ii du reore. Oino boe emeartoraere, boe epagare bogaiboere, boe enogudodaere: Mare kurire ekoriwu, boe enogudodae rema.

14. Inoba paromode Paore maku pagai boe tabo. Tabewudo tai tagogudywo boe ebo. Tagogeado ia boe pemegarewy bogai jamedu. Ema remawu tagogeado tamagowo Pao bataruji. Cewu makore ia boe ewadaru tuginoiwu jiwu, makonure Paoji, mare imei karega. Iaboe iaboe emodykare pawyje; kode, makonure boe eerduwamodykare jiboeji, mare Aroe Pemegarewy koia. Mare cewy makore Pao bataru jiwu, makonure imei, epemegawo, ewo tudugu tudo, eegarewo pudui. Makore ia boe ewadaru tuginoiwu jiwu, unure tubemegado tu je. Mare cewy makore profetadoge ewadaru jiwu, unure boe eiamedu boe epemegado. Aró, kode, itaidure taiamedu makowo ia boe ewadaru tuginoiwuji, mare itaidu rakare tamagowo Po bataru jituji. Cewu makore Pao bataru jiwu, kodure makore ia boe ewadaru tuginoiwu jiwu kori. Ukadui nowy tumagore jiboe kogado dykeje, boe epemegawo du bogai. Iwiemage, boedo imia imagore boe ewadaru tuginoiwu tabo, mare iwadaru umodykare turugadu tuwo tado boe pa iaboe boeji, umodykare nono profetadoge ewadaru reore, umodykare nono jorduwa mearduwa rakarewy bataru reore ma, kode inoba umode turugadu tai du umode? U! Pawo awy udo oino: Parira akomodykare tagore jiboeji, powari akomodykare tagore jiboeji, boigara iku akomodykare tagore jiboeji, kode, inoba boemode akore jiboe pawyje? Ika akopagamode tu je ma, ioguduba meartorumode akoji? Du reorere boere jamedu: Tamagomode tawadaru akoi puiduji tu je ma, kode, boe eerduwamode tawadaruto? Tamode nono makore bakuru toboe reore. Awu moto keje boe ewadaru padu makaguragare pumekeje, eiamedu boe epawyjedure. Mare iorduwamodykare iaboe ewadaruto ma, ia moto kejewygenure emage inai, ia moto tuginoiwunure imi etai jamedu. Kode, tagi jamedu tagaidure Aroe o boe pemegarewyji ma, taemaru kurido bogai, duma Pao uwobe eidodywo nowy inodytabo. Kodire, cewy makore boe ewadaru padui pumekejedu jiwyge enogwamagudumode tuwo epawyje. Mare paga karega, inogwamagudumode boe ewadaru padui pumekejedytabo ma, itaroe okwamagudumode rugadu, mare iorduwa imearduwa ukare turugadu nowy inoduji. Kode, inoba iromode? Inogwamagudumode itaroe tabo, mare iorduwa imearduwa tabo jamedu. Amode boe kurirewydo Paoce akaroe tabo tu je ma, kode inoba ia jorduwa bokwarewy romode tuiowo amagore jiboe keje? Boe jokodu amagore Paoji akaroe taboboe pemegare, moture, kurire, mare ameduia ukare tubemegado inodu koia. Inure tukutaido Paoji, iorduwa kodure tagori imagowo boe ewadaru padui pumekejedu jitu koia. Mare Pao uwobe ei tudo pui dykeje, itaidure boe eerduwawo iwadaru awaroi tu je duto, mare imagowo boe ewadaru padui pumekejedu jitu ma, ema karega. Iwiemage, tameardae kaba nono boe etore emeardaere. Boe pegarewy boeji tamode nono boe etore kugurere, mare tamode tagogado boei dykeje, tado nono ime codurewygere. Bapera pemegarewy keje atugododure oino: “Pagimejera akore: Imagomode awy boei ia moto tuginoiwu kejewu ia boe enogwa tabo. Mare du inodytabo emeardumodykare inogwa bataruji”. (Is 28.s). Du kodire, boe emagoi ia moto tuginoiwu kejewu ia boe ewadaru tabodu, meartorurewyge ei karega, mare meartorukarewygei. Jamedu, meartorurewyge eire boe emagore Pao bataruji, mare meartorukarewygerema ema karega. Ica, kode, boe emode tudo pui Pao uwai tada, emagomode tuwadaru padui pumekeje dytabo, icare ia imedu jorduwakarewy, iarema ia meartorukarewy aregodumode nono ma, akomodykare tagie tagaora baibaire? Mare emagomode Pao bataru jitu keje, ia meartorukarewy, iarema ia jorduwa bokwarewy umode turemo nono ma, meardumode tagoino duji, umode boe pa turo pegarewyji. Nono ewadaru koia umode tugogado ji. Uwabo tadawu boe biarewy awadodumode, umode tubujodo, umode tuie jodo mototo tuiegarei Pao jitu tabo, tagoi oino dytabo: Boe jokodure Pao rakojere tagabo. Kode, inoba taromode, iwiemage? Tai tado pui dykeje, ia tagi taramode, ia tagi tamode pu jorduwado, ia tamagomode Paoi towadydo taegai duji, ia makomode boe ewadaru tuginoi duji, ia umode awy bataru kogado, mare taromode nowy inodu jamedu boeji boewo tubemegado du bogai. Ia tagi tamagomode tawadaru tuginoiwu tabo dykeje, makomodewyge emode pobe tu je rakudu, iarema pobe ma jewu metuia bokware tu je rabodu, mare puregodaji, ia umode ewadaru kogadowu umode jamedu. Ia umode ewadaru kogadowu umodykare ma, kode, emago kaba. Pudui rugadu emagomode, Paoji jamedu tu je. Profetadoge emago keje, makomodeuge emode pobe tu je, iarema pobe ma jewu metuia bokware tu je, emedage etugumode ewadaruji. Iage eedumode nonodu ia mitodu umode Pao jiboe pawyje, ia mako tonaji ma, kode cewy makorewy udo togwa ra. Taiamedytabo taroiwamode tamagowo Pao bataruji, mare parobi tu tu je, dytabowo boe eiamedu boe eerduware tugody pemegawo. Cewu makore Pao bataru jiwu, jorduwamode inoba ture tudo duji jamedu. Mare paga karega, Pao aidukare boe emago paga pagawo pui, mare boe butugurewy, boe pemegarewy jire aidure. Cewu boei tudo pui tuwo togwa kurido Paoji dykeje, areme eedu kioromode, emagomodykare ; emage emeartorumode nono boe eroiagudu reore. Etaidumode tuiorduwawo iaboe rogu boe jitu keje, emagomode tugogei tuwai keje, mare paga karega, ukare turugadu areme emagowo, boei tudo pui dykeje. Kode, tabijina Pao bataru aregodure? Iarema aregodukana tu tagai rugadu? Iaboe emeardaemode profetaie ure pudumi, iarema tuwygejeie Pao Utaroe Pemegarewy bure jore ma, kode boe edo boe pa Pagimejera o boe eroiagudu jie ire bapera atugodo tagai duji. Mare iaboe emode tuiorduwa bokwado inoduto ma, kode, boe ekaba tuwiapagado ji jamedu. Kode, iwiemage, taemarudo tawo Pao o bakaru pemegarewy kogado du bogai, mare tamagokaba boe emago kaiagu boe ewadaru padui pumekejeduji. Du kodire, tarodo nowy inodu jamedu boeji, mare tabemega tabo, boe eroiagudu reore.

15. Boe eewodumode, Cristo jewodure kodi. Oino, iwiemage, itaidure tawia jetuwo ire kogado tawiegaiwu bakaru pemegarewy jituji. Cewu bakaru pemegarewy tare tabodo tabowu, taiore kimo keje jamedu duji. Ire kogado tawiegaiwu bakaru, Pao o bakaru pemegarewy rema. Awu bakaru pemegarewy koiare umode taginorudo, mare taiomode keje jii rugadu dykeje. Umodykare ino ma, kode, paga tu je rade tameartorure ji. Makudure inaiwu bakaru pemegarewy, ire maku tagaiwu ema remawu reo: Paro pegarewy koia Cristo bitodure pagai, nono atugo magai bapera pemegarewy keje du reore. Tugudure mototo, jewodure meri pobe ma jewu metuia bokware dykeje, nono atugo magai bapera pemegarewy keje du reore. Ure towadydo Pedro jekai, dukejere ure towadydo apostolodoge ei pagera pudogidure mito taci iwureko todu eegai. Du kejere ure towadydo ture jorduwadowyge ei 500 cedu eegai pugeje, duwyge makarewyge ee kimore, mare iage ewire marigudu. Du rekodaji ure towadydo Tiago jekai, dykejere ure towadydo apostolodoge eiamedu eegai pugeje. Nowyge eiamedu boe eregodaji boigodu, ure towadydo iegai jamedu, nono ia boture maigoduwu, mare boe ereore karega du reore. Mare paga karega, imire iwiegare duku apostolodoge ekuda kodi. Ikare irugadu ii boe egowo apostoloie imi, mare paga karega, itonare Pao uwobei du kodi. Mare Pao o boe pemegarewy koia ire imi tu rugadu. Ica, Pao o boe pemegarewy makudure inaidu, ikare boe pagawudo ema. Oino paci je, imaragody kurire ia apostolodoge eiamedu boe ekori, mare imi karega irore oino, mare Pao o boe pemegarewy meture itadadu koiare ure irodino. Du kodi icare boe egomodykare imie, iarema emageie, mare boe jokodure ceiamedu boe cere nowy inodu awadydo tawiegai, du jire tameartorure. Kode, cemagore Cristo jewoduie duji, kode, kodiba ia tagi tagagore birewyge eewodumodukae? Mare birewyge eewodumodykare ma, kode, Cristo jewodukarade jamedu. Aró, kode, Cristo jewodukare ma, kode cemagore jiboe boe karadega jamedu. Nowu inodykeje cewadararodure Paoji, mare paga karega, cemagore uie Cristo jewodydo. Mare boe rugadu umode birewyge eewodumodykare duiedu ma, kode Pao karade Cristo jewodydo. Mare paga karega, birewyge eewodumodykare ma Cristo jewodu karadu jamedu. Kode Cristo jewodukaradu ma, tameartorae boe karadega ure ema jamedu, kode tamedurade taro pegarewy tada kimo. Umode ino ma, cewy bire tumeartorui Cristo jitu tabowyge ewogwaradure jamedu. Pabagamode Cristo bogai, awy pae oinodykeje tu je ma, kode pagirade boe pega jokodumode jiwygemode pagi awy moto kejewu pamedage ekori. Mare boe jokodu remawure Cristo jewodure du rema. Awu inodure boe jokodu remawu rema birewyge eewodywo jamedu. Mare paga karega, boe ewi aregodure ia imedu koia, du reorere boe eewodu aregodure ia imedu koia jamedu. Adão koiare boe eiamedu boe ewi aregodure. Du reorere boe eiamedu boe eewodumode Cristo koia. Boe eewodumode tu tu tugody reore: jewodure boetojiwu Cristo rema, dykeje, jonare Cristo jiwyge eewodumode, duwyge emeartorure aregoduji. Du keje boe oto aregodumode. Cristo umode ro rakarewyge eiamedu boe ero raka kado, umode to boe pemegarewy maku Tuo Aroe Eimejera ai. Mare paga karega, ure turugadu boe eimejerawo Cristoce jii umode tumorido onare puduiwyge eiamedu boei tui ewu bure kuda du kae. Boigoduwu onare jiwu, Pao umode tumorido jiwu, boe ewi rema. Mare paga karega, Paore jamedu boe bu bure kuda kodi (Cfr. Sl 109,1). Akore oino: ure jamedu boe bu bure kuda mare pudui karega, mare paga karega, emare roino kodi. Mare jamedu boe padumode Cristo ro rakarewy kuda dykeje, ica, kode, Cristo mitodu umode tubujodo Paoji, ure jamedu boe bu turo rakarewy kuda. Nwu inodykeje, Pao jetumode boe jamedu boeji rugadu. Ia boere tao pegodo birewyge eparu keje. Ica, kode, inorawo tai: birewyge eewodumodykare , kode kodiba awy boere tao pegodo eparu keje? Pagirema, kodiba pare pamagu pabagudae kai tu tu je? Iwiemage, meri jameduji iordure iwiji itogi, mare paga karega, taigoiare boe pemegarewy, boe jekarerewy ure ii, Jesus Cristo tada. Woe Éfeso bakurirewy keje, irugodure barege pegarewygei. Mare iroi oino tu awy moto kejewyge eegai, kaboba ire tawyje inai nowy inodu koia? Kode boe jokodure birewyge eewodumodykare ma, pagogwagewo, pagudywo, pawimode barogwato rugadu kodi. Tagaba boedo taeku to pui: Boe etumedage pegarewyge ere boe ero pemegarewy pegado. Tagirimi taro pemegarewy kae, taro pega kaba pugeje. Ia tagi taerduwakare Paoji rugadu. Imagore awy inoduji tabogurugodywo tai du bogai. Mare ia tagi tanoramode: Inoba birewyge emode tuiewodykeje? Inoba eredu umode? Matadurewy boe! Tamode ia boe a tugu mototo dykeje, nowy a botumode tu tuwi rekodaji. Tamode tugu dykeje, tamodykare i tugu, tu a rogu tamode tugu: trigo a rabodu, iarema ia a rogureboe rabodu. Du kejere Pao umode nowy a botudo, ricodydo taidu reore. Pao ure areboe jeonado tu tu ciji. Jamedu, jereboe ekodu ukare nono pureore. Ime ekodu ure tuginoi, barege ekodu ure tuginoi, kiege ekodu ure tuginoi, kare ekodu ure tuginoi, moto tadaboe ere tuginoi. Baru tadaboe ere tuginoi, moto tadaboe ere tuginoi jamedu: baru tadaboe, motu padure tu tu tuwygeje, moto kejeboe motu padure tu tu tuwygeje jamedu. Meri urugure turuguce, ari urugure turuguce, kuiejedoge erugure turuguce jamedu. Jamedu kuiejedoge epadure tu tu turugu keje jamedu. Du reorere birewyge emode tuiewodykeje. Boe eredu meture moto tada du tonaji, bireboenure ema. Mare jewodumode dykeje, bibokwarewynure ema pugeje. Meture moto tada du tonaji boe karega ure ema, mare jewodykeje aroe moturewynure ema. Meture moto tada du tonaji boe merekerewynure ema, mare jewodykeje, aroe rakarewymode ema. Meture moto tada du tonaji, ure nono barogo uredunure ema, mare jewodykeje umode nono aroe reore. Paga karega, bireboere ia boe ereduce, aroere ia boe ereduce jamedu. Paga karega, bapera atugo pemegarewy keje atugore oino: Boetojiwu imedu Adao todure tuiere dytabo, boigoduwu Adao aroe rema, koiare ure boe eedo. Imedu baru pijiwu karega aregodure boetoji, mare moto kejewu imedu aregodure boetoji, dykejere baru tadawu imedu aregodure. Boetojiwu Adão todure moto tabo, boiwure aregodure baru piji. Jonare moto jiwyge emagere nono towyjedure moto tabowu imedu reore. Jonare baru jiwyge emagere nono aregodure baru pijiwu imedu reore. Pamagai pare nono towyjedure moto tabowu imedu reorere marigudu, oinore icare pamode nono aregodure baru pijiwu imedu reore jamedu. Iwiemage, itaidure imagowo jiboe reo: Boe ekodu, boe eku jonamodykare Pao o boe pemegarewyji, cewy bireboe o modykare bimodykare boece. Iwo boe eerduwamodykare jiboe awadydo taegai: Paiamedu karega bimode, mare paiamedu boe pamode ia pareduce. Umode turugadu awy boe eredu pegadodumodeu pemegadodywo, awo boe eredu bimodewu bi bokwawo. Icare awy boe eredu pegadodumodewu pemegamode, awo boe eredu bimodewu bi bokwamode dykeje, bapera atugo umode tudowyje: Bi bokwareboe ure tumorido bireboeji Bireboe, kaiba are amoridody jeture? Kaiba aro rakarewy kodiwu okoridodureboe jeture? Boe ero pegarewy koiare ure bireboedo boe etogorido; boe eroiagudu koiare ure boe ero pegarewy upewudo pudui. Pagirema paegarewo Paoji, koiare ure pado pamorido Pagimejera Jesus Cristo koia. Kode, iwiemage, tagidado tai tagodobiji, tamaragodydo jii je Pao maragodaeji. Taerduware tamaragodui Pao maragodae jamedu boe jitu morimode tagai duji.

16. Diiero todui pui Jerusalém kejewyge etaidu. Icare imagomode umode tugerabraredo pemegarewyge eiwu diiero jiboeji. Taromode nono imago magai Galácia kejewyge eidu reore. Semana jamedu jiwu boetojiwu meriji, tamode ia diiero tawyje pubiji, tamode pado otorogado taroiwa reore tu tu tu je. Nowu inodytabo tamaragodaemodykare tawo to pui itaregodumode dykeje. Itaregodumode toro dykeje tagogiegi jiwyge erojai toro bapera tabo ewo nowy diiero reko toro Jerusalém kae. Umode turugadu ituwo toro jamedu dykeje, ekodumode itabo. Imode pagado Macedônia kajeje dykeje, itaregodumode tagai, mare paga karega, imode pagado toro kodi. Ia dykeje iragoje rakamode duku nono tagabo jao, ia dykeje, butao akedumode ii tagabo rakudu. Nowu inodytabowo tamode tagerabraredo ii ituwo nowy itumode kaeboe bogai. Mare paga karega, oino itaidukare iordywo tai ikodui cai tagori dytabo, mare itaidure iragoje rakawodu tagabo, pagimejera aidykeje. Mare imugumode woe Éfeso tada jii Pentecostes aregodumode jiwu meri kae. Iordu pemegare woe pemegamode ii imaragodae kuricigorumode du koia, makarewyge etamagadu pega inodytabo. Timóteo aregodumode tagae dykeje, taro pemegado ji, turagoje pemegawo tagabo, mare paga karega, awy imaragody magai oinodu reorere, maragodynure Pagimejera ai jamedu. Iaboe iaboe ekaba barigodydo ji. Oino paci je, tamode tagerabraredo ji, utuwo todobiji boe pemegai pudui dytabo, duma uwo tugirimi jii woe pugeje. Ipaganure bogai, umode tugirimi ia iwiemage ebo du bogai. Pawie Apolorema, imago imagore ji utuwo tu tu tawogai ia pawiemage ebo, mare aidukare rugadu tudywo jao. Ia turoiwamode kejeboe keje utumode toro. Tameardu awadydo tai, tagidado tameartoraeji, tabagudu kaba, tabewudo tai. Tamaragodydo tamaragodae jamedu boeji, mare tameardu kurii pui dytabo. Taerduware Estéfana uwobe, Fortunato uwobe, Acaio uwobe emeartoruie ca boetoji Acaia kejewyge etada. Emagere tumagu tuwo tugerabraredo pemegarewygei. Inogwamagudunure tai, iwiemage, tarodo nono ei taroiagudu reore, tarodo nono ia maragodure ebowyge ei taroiagudu reore jamedu. Iegarere ii Estéfana, Fortunato, Acaio, etaregodui mato duji. Mare paga karega, erore inai taroiwamodykare jiboe taiageje duji. Ere ido itugudu kuricigodo ito. Iorduware eie tadugu tado jamedu duji, awy rore oinowygere ure turugadu boe enojarowo ei. Asia kejewu Igrejadoge eiamedu eimadure tawogai. Aquila, mare Priscila, mare meartorurewyge ere tudo pui ewai kejedu eiamedu boe eimadu kuricigore tawogai jamedu. Pawiemage eiamedu eimadure tawogai. Tagimadydo pui tai tagogwabi pui tawiemagei puje dytabo. Imode awy inodu atugodo ikera remawu tabo rugadu: Imi, Paulo, ikimadure tawogai. Iaboe emeardu kurimodykare Pagimejeraji ma, bakaru pegadodumode ji. MARANATHA: Mato Pagimejera: Pagimejera Jesus o boe pemegarewy muguwo tagabo. Imeardu kurire taiamedu boeji Jesus Cristo tada.








I I. CORÍNTIOS

PAULO O BAPERA ATUGO CORINTO     KEJEWUGE EWOGAIDU REKODAJIWU

1. Bapera paru. Paulo, Jesus Cristo o apóstolo, Pao aidu reore, mare uwie Timóteo, Corinto kejewu Pao uwobe ewogai. Acáia kejewu pemegarewyge eiamedu bogai jamedu. Pao Aroe Eimejera mare Pagimejera Jesus Cristo eno boe pemegarewy boe butugurewy jetuwo tagabo.
Paulo jekarei tujebae oiadodadu. Pawo Pagimejera Jesus Cristo Uo Aroe Eimejera akaru pemegado. Pao okudurewy ure boe ewudugugodydowunure ema. Ure cedo cedugu cegiwae jamedu boeji, dytabowo cere, jiwaere cereorewyge eiamedu boe ewo tudugu tudo jamedu. Ica, cei cemeduiado Jesus Cristo jiwae jiboe, du reorere ure ceegare kurirewy maku cenai. Kode, cegiwaere, mare taegarewo tai, taginorudodywo. Ceegare makudure cenai du reorewo taegare makudywo tagai jamedu, tagiwa rakawo boe pegarewy jamedu boeji, nono cegiwa raka magai boe pegarewy jamedu jitu reore. Cemeartoru rakare tai. Ceerduware tai tameduiado cegiwae jiboe reore, du reorere tamode tameduiado ceegaremode jiboeji jamedu. Cewiemage, cedaidure taerduwawo Asia kejewu cegiwaeji. Ceiwa rakare cei, kurire cei nono, du inodu koia cemeardaere cemodukae ceebu cee tabo pugeje duji. Cere nono cewimodeduiedu kodiwore. Mare nowy inodu ure tudowyje, duma cemeartorukawo cei, mare cemeartoruwo ure birewyge eewodydowu Paoji tu je. Ure ceginorudo cewimodedu inodypiji, umode ceginorudo piji jamedu. Cebagare jamedu umode ceginorudo piji jii je du bogai jamedu. Mare tagi, tamode tagerabraredo cei, tai tagogwa kurido cebaru tabo dytabo. Du inodytabo, Paore to boe pemegarewy maku cenai, makarewyge enogwa kuridodae koiadu, umode makarewyge edo Pao akaru kurido, ceiboe koia.
Paulo makoi boe rikirewy jitu. Ca, cenojaromode cei kejeboe reo: ceerduware cero pemegai, cero jetoroi, awy moto keje tadoda remawu, mare boe eerduwa rakai moto kejeboe karega, mare Pao o boe pemegarewy makudui cenai du koia. Taroiware tamagowo ji bapera kejeboe, tamode pawyjeboe dytabore cere bapera atugodo tawogai tu je. Ipagare taerduwa kororogodumode tu awy inodu jitu bogai, jii oto pa kae. Ia jire taerduware marigudu: cegire ocaroreboe rema tagai, tamagai ocaroreboemode ema cenai du reore, Pagimejera Jesus Cristo aregodumode jiwu meriji. Imeartorure awy inodu jamedu boeie oino rugadu duji. Du kodire boe paruto itaidure ituwo tawogai taegarewo pobe pugeje du bogai. Cewu ikoduiagu Macedônia kae du kodiwu, ire ikoduiagu nono tagae boetoji, dykeje, ii ikirimi Macedônia piji dytabo, ire ikoduiagu tagae pugeje, dypijire ia tagoduia itabo jii Judéia kae. Ikodu pemega kana ure awy inoduji? Ikana ure iroiagu ino ia akomode - U! Oino, du inodu tonaji akomode: Boro! Oino du reore kana? Pao jorduware imagoi taiboe ukae 
U! ukae Boro! Oino pudonaji duji. Mare paga karega, Pao Onaregedu Jesus Cristo, duwure Sila, Timóteo, imi, cemagore akaru tabo tai du ukare U! ukare Boro! oino pudonaji. Mare paci oino, ema ure U! Pao makore turomode jiboe jamedu boe, ure tudowyje Cristo tada, ure nono Pao akoi: U. oino pai, Cristo koia. Du Kodire pagagore: Oino godu! oino Paoji, pai ie kurido dytabo. Paga karega, Pao koia rugadure ure pameartorudo paei Cristo tada duji, ure pabemegado jamedu. Pagire oere pagi. Ure to kruca bu pawygeje. Ure Tudaroe Pemegarewy tugu pawaboto nono turoi paidu jamedu boe koia. Pao jorduware imagoi taiboe boe rugadu jituji. Ikawo tagiarigo ire imeardae tawyje itukawo toro Corinto bakurirewyto pugeje. Cedaidukare tagimejerawo cegi tameartorae keje, mare paga karega, tagidare tameartorae keje marigudu. Oino paci je, cedaidunure taegareae itodywo tu je.

2. Inoba boe eromode ure tuiaedo turo pegarewy pijiwuji. Ire imeardae tawyje itukawo tawogai pugeje, ikawo tagiarigodydo. Mare paga karega, imode tagiarigo ma, inoba ipagamode cewy ire kiarigowyge ewo iegaredo du bogai? Ire nowy bapera atugodo tawogai, ikiarigodukawo umode iegaredowyge eigoia, itaregodui toro dykeje. Iorduwa birigodure ure iegaredoboe umode taiamedu boe eegaredo jamedu. Ire cewy bapera atugodo tawogai imorora amagadu kuricigo tabo, ieguru kuricigo tabo jamedu, mare iwo tagiarigo du bogai karega, mare taerduwawo oinoie imeardu kuricigore taiamedu boe jituji. Iaboe ure ikiarigo dykeje, imi karega ure ikiarigo, mare taiamedu boere ure tagiarigo. Ure turugadu nowy imedu ai, makarewyge ei turorerui jitu dure. Oino tawudugugodumode ji, tamode udo tudugu tudo ma, kiarigody kuricigokawo, ukawo tuwido inodu koia. Inogwamagudunure tai tagogudywo apo. Ire cewy bapera atugodo tawogai dykeje, itaidure iwo irokogado tai, iorduwawo taie tarugadu tameartoruwo inogituware tai jiboeji jii je duji. Tawudugugodumode iaboei dykeje iwudugugodumode ei jamedu. Paga karega, iwudugugodure iaboe ei dykeje, iwugugodure ei mare imeardu kuricigoi tai Cristo jekai du koia. Itaidukare Aroe pegarewy wo taekuri pagado, paerduwa birigodure kaboba jiba aidure kodi. Cewu itaregodui Tróade bakurirewyto dykeje, iordure Pagimejerai imaragodaemode emaboe jetu nono duji. Mare imorora amagadu kuricigore iordukai pawie Tito jitu koia. Icare ikimadure ebo iperabiji, iture toro Macedônia moto kae. Mare paegare kuricigore Paoji, duwu koiare ure tugerabraredo pai pawo pamorido Cristo apo jii je, ure pado tagaru maedo boe jamedu boe joki, ia roreboe ro rakaguragarewy magadu reore. Pare nono ia roreboe pemegarewy ro amurewy, dure Cristore maku Pao ai, dure ure taodo ure cinorudowygei, ure tuwogwadowygei jamedu. Ure tuwogwadowyge etai awy roreboe jerimaganure ema du koiare ure boe ewido; mare cewy ure cinorudowyge etai, ure boe eedowu roreboenure ema, du koiare ure boe eedo. Mare kakoduwu imeduba roiwamode turowo oinono? Cekare nono cewy ure Pao bataru perododowyge ereore. Mare paci oino, cere nowy bataru kogado Cristo ie tabo umagai aregodui Pao piji du reore.

3. Bakaru maiwu pemega kodure jaowu pemega kori. Cekana ure cegurido awy cenagoino dytabo? Iarema cekana umode taerdydo ia baperaji, iarema cedogea kana ure tawo ceerdydo ia baperaji, nono iaboe ero magai pui du reore? Tagire ceno baperare tagi, atugoi cewabo tadadu du jire ime eiamedu eerduware, emagore ji jamedu. Boe jokodure tagire Cristo o bapera atugonure tagi, koiare ure cedo atugodo, mare ia kurureboe tabo karega, tori kobo keje karega, mare Pao Utaroe tabo, boe ekodykeje, tawabo tada. Inodu jire cemeartorure Pao tada, Cristo tada. Cedaobiji karega ceroiware iaboeji iaboeji, mare Pao pijire ceroiwa aregodure. Ema rugadure ure ceroiwa maku cenai cemaragodywo bakaru maiwuji, mare bapera atugo koia karega, mare Aroe Pemegarewy koia. Mare paga karega, bapera atugo ure boe ewido, mare Aroe Pemegarewy ure boe eedo. Moisés ui boe eroiagudu atugudodure tori kobo keje, nowy du kodire Pao urugu kurirewy ure towadydo Moisés je keje, du boe eeku kidakare taiwowo ji, rai karega ure kodi karega. Kode, inoba nowy maragodure Aroe Pemegarewy tabowu urugu umode? Umaragodae tuwo ime ewidody urugu moture, kode, umaragodae tuwo boe eedorodo dure urugu motu remawumode nowy kori. Cewu urugu boetojiwu kurire, mare puredukare oino maiwu urugu motuji, dure kuricigo remawu rema. Kode cewy boe koborimode tu jiwu urugu moture, kode umode jii jeboe, duwure motu remawumode nowy kori. Cemeartorure nowy inoduji, du kodire cebagudukare iaboece iaboece. Cerokare nono Moisés ro reore, duwure aroia rorido tuie joki, duma boe eerdukawo akedumode taci jewu uruguji. Mare eerduwa meture boeco tada. Oino kimo, emagoi jaowu bapera atugo jitu keje, boe rorire kimo emeardae joki. Paga karega, awy aroia pijidodumode icai ei tumagu Cristo ai dykeje tu je. Du kodire jii awy meri kae, emagoi Moisere bapera atugodo jiboe jitu keje, aroia rorire ewabo joki kimo. Awu aroia rotodumode oino epiji, emode tugirimi Pagimejera Pao ae dykeje tu je. Aró, kode, Pagimejera Aroe rema, Pagimejera Utaroe jeture keje, nonore boe eroreraemodykare boei. Pare paiamedu boe pae kedore cewy aroia bogai; boe etaiwo magai meririkuruto du reorere boe etaiwore Pagimejera uruguji pae keje jamedu. Pagirema, Aroe Pemegarewy koiare ure pado nono Pagimejera uredu reore tu tu je.

4. Paulo makokare puduiboeji, mare Jesus jiboeji. Du kodire cemedui cedodadu jitu akedu bokware, Pao okudu uiagudu koiare ure awy cemaragodae maku cenai duji. Cere boe ero biarewy pegarewy, boe pugureaere emaboe jamedu boe cere pijido. Cemeartoru pegarewy tabo karega ceroino, cekare Pao bataru perodydo jamedu. Paci oino, cemaragodure boe jokodureboe tabo, du koiare boe eiamedu boe jordu pemegare cei Pao jekai. Boe rori kimomode cemagore jiwu bapera pemegarewy joki kimo ma, ure oino, mare okware boetowyge etai tu je. Emeartoru bokwa, mare paga karega, awy moto kejewu Aroe pegarewy koiare ure eeku mi eerdukawo bakaru pemegarewy uruguji. Kejere Cristo urugu urugure, duwure Pao uredu reno. Cegi karega cere cedawadydo, mare Pagimejera Cristore cere awadydo. Cegirema cere cedo nono tadugaregeie ure cegi du kodiwore, Cristo koia. Mare paga karega, cewy akore: Urugureboe uwo tudawyje boeco piji inowu Pao mitodu koiare ure turugu jodo pawaboto, dytabowo pamode boe eerduwado Pao urugu kurirewyji, du urugure Cristo je piji. Pagedure awy pagoroe pemegarewyji, nono metui ia umode tuwowyjewu pori tada du reore, duma boe eerduwa birigodywo ceroi oinono, mare cegi kaegae, mare Pao o ro rakareboe koiaie ure cerodo oinono duji. Boe erorerure cei boe jameduji mare ekare cebegado; marenaruenure cegi, mare cemorora amagadukare cei. Onare ceiwyge emagaguragare, mare ia cemeduiamode emaboe bokware; ia dykeje cedogorigodure, mare cewogwakare. Boe jamedu boe keje jii je cere Cristo jiwae reko cewiri, cegodu, keje, dytabowo cere boe eerdydo Cristo jei ceredykeje duji. Cee kimore dytabo bireboe onare cei, Cristo koia, du inodytabowo boe eerdure Jesus jeie bimodewu pagody tada duji. Du inodytabo, bireboe maragodure cedoda; tadodarema, jereboe maragodynure tadoda. Bapera pemegarewy kejere atugododure oino: “Imeartorure, kodire imagore”. (Sl 115,1). Cegi jamedu cemeartorure, kodire cemagore jamedu. Mare paga karega, ceerduware Pao koiaie ure Pagimejera Jesus Cristo jewodydo, dure umode ceewodydo apo jamedu, umode cerego tagabo ae jamedu duji. Nowu inodu jamedu boere tudowyje boe pemegarewywo tai du bogai, oinodytabowo boe pemegarewy kurirewy itodywo makarewyge etai, dytabowo boe eegare kurirewywo Paoji. Du kodire ceroi cewygeje jii jedu akedukare; cegody akedugodure, mare cedaroerema ure tuguo tu tu boe jameduji. Awu moto kejewu cegiwae, kodure taci jeboenure ema, motudukare jamedu; mare koiare ure ceonado ceegare kuricigorewy akedu bokwarewy jiboe, motudu kuricigomode. Paemarukare boe eerdure jiboe bogai, mare boe eerdukare jiboe bogai. Paga karega, boe eerdure jiboe akedumode kuri je, mare boe eerdukare jiboe akedu bokwarewynure ema.

5. Boe epagai akedu bokwarewy boe pemegarewy bogaidu. Boe jokodu paerduware awy pamugure tadawu bai, awy moto kejewu paredu, akedumode dykeje, Pao umode baru tadawu todukare ime ekera tabowu bai maku pagai pamuguwo tada duji. Du kodire pagoragudunure jamedu, pagaidui pamuguwo baru tadawu pawai tada. Pamode peremo to dykeje, marenarumodykare pagi pugeje. Paga karega, pai maido awy moto kejewu pawai tada du tonaji pagoragudure. Pagaidu karega ure awy moto kejewu paredypijiwo, mare pagaidure baru tadaboe tugudywo pai, dywo boe ewi bokwarewy roriwo paredu joki. Ure paonado nowy inodu jiwu, Pao rugadure roino, duwure ure to Aroe Pemegarewy maku pagai du kodie tumode to boe pemegarewy jamedu boe maku pagai. Du kodire pagogorobadure tu tu pabaga tabo, pameartoru tabo. Paerduware pamugui awy moto kejewu paredu tada du tonajie pamugu jaegirire Pagimejera jituji. Mare paga karega, paere pameartoru koia, mare paerdure jiboe koia karega. Pare padugu du kuricigodo pado, pagaidure paekaia awy moto kejewu paredu tada, paedywo Pagimejera apo du bogai. Du kodire pare padurudo pawo Pao jekaredo du bogai, paedui awy moto kejewu paredu tada du tonaji, iarema paei Pagimejera apo dytabo. Paga karega, ure turugadu paiamedu boe pagaregodywo Cristo ae, uwo tugogado pai, paroi awy moto kejeboeji, paro pemegarewy rabodu, iarema paro pegarewy rabodu du reore, mori makudywo pagai.
Jesus Cristo, meardu kurii paidu, ure pameardu awadydo pai. Cebagudu remawunure Paoce du koiare cere cebewudo cei cewo boe eerduwado. Pao jorduwa kororogodure cei, imeartorure tagie taerduware cei tawabo tada duji jamedu. Cedaidukare cewo cegurido taegai pugeje, mare cedaidure ceigoiawo tado tagurido du bogai, duma taroiwawo tamagoi ure tugurido taegai pagaboe koia, mare tuwabo tadaboe koia karegawyge ei. Kode, cedaora bokwamode, mare Pao bogai, cere cedo nono iaboere jiboeji, mare taigoia. Cristo, meardu kurire paidu, ure pameardae awadydo pai, mare paga karega, cere boe pa ia Imedu bie boe eiamedu boe etai duji, kodire boe eiamedu bire apo. U! Cristo bire boe eiamedu boe ai, du koiawo jerewyge eekawo tuwogai pugeje, mare cewy bire etaiwu, jewodure etaiwu bogai. Du kodi icare, awy inodu otobiji, paerdumodykare iaboeji iaboeji boe ekodu rekodaji. Ia boe keje ceerduware Cristoji imedui pudumi pareore duji, mare oino, ukare ino pugeje. Iaboe ure tubodo Cristo apo dykeje, aroe maiwunure ema. Nono jaoboe akedure, boe jamedu boe maidureboenure ema pugeje. Mare awy inodu jamedu boe aregodure Pao piji; onare jiwygere pagi, mare ure pameduiado pudumi, Cristo ro koia, ure parowo inodu maku pagai jamedu, pawo boe erego pudae pugeje. Ica, Pao biapagakare boe ero pegarewyji pugeje, mare Cristo ro koia, ure boe eiamedu boe etumeduiado pudumi. Ure nowy inodu maku pagai pagiwo pare boe eerduwado inoduji. Nowu du kodire cedure woe cemagoi Cristo ie tabo dytabo, nono Pao jokoduie makoi ceiabiji. Cristo ie tabo cenogwamagudunure tai, tawo tameduiado Paoce. Cristo ro pegarewy bokwa, mare Paore oredydo paro pegarewy tabo, duma paedorowo pai tuiegai, Cristo koia.

6. Pauloi tumagu tumaragodae kaedu. Cegire cemaragodynure Pao jiboe tabo, du kodire cenogwamagudumode tai, takawo Pao o boe pemegarewy kurirewy makudure tagaiwu okwado tabiji du bogai. Emare akore: Iwiapagare ai boe pemegarewy keje, ire ikerabraredo ai boere cinorudody kejeboe keje. Mare oino boe pemegarewy aregodure, boe emode cinorudo dykejewu meri aregodure. Cedaidukare iaboe iaboe ewo cemaragodae redugodydo, nowy du kodire cedaidukare iaboe iaboe emeardae pegawo cemaragodaeji. Paci oino, cere boe eerdydo cemagoi Pao jiboe jituji, cere cegiwa rakado cejebae jamedu boeji. Boe todure cei, cedugure baicorewy to, boe erugodui puidu okorire cei, cemaragody kuricigore, cenudukai, cekai boe ko dytabo, Cero pemega tabo, ceerduwa tabo, cenogudui boe ebo dytabo, cewudugugody tabo, Aroe Pemegarewy tabo, cemeardu kurii boei dytabo. Cewadaru rikirewy tabo, Pao ro rakarewy tabo, cerugodui jice woje mare boe jetororewy tabo. Boere cegurido, boere cebogurudo jamedu; boe erorerure cei, boere ceegaredo. Boere batararodurewygeie cegi, mare cegi cemagore boe rikirewyji. Boere cedo nono ia boe eerduwakare jiboere, boe eiamedu jorduwai cei du inodytabo. Boere cedo nono birewygere, cee kimoi du inodytabo; iadure boere boe to cei, mare cewikare. Iadukeje boere cegiarigody kuricigodo, mare cedure cenodobiji ceegare tabo. Cere nono ia marenaruere, mare cere makarewyge enoroe kuricigodo. Cere nono cenoroe bokwaie du kodiwore, mare cegire cenoroe boe jamedu boece. Cedaidu kuricigore jiwu Corinto bakurirewy kejewu cemedage, cemagore tai cemago aidugirirewy tabo, cere cewabo jado tagai jamedu. Tamugu pegakare cewabo tada, tagirema tare tawabo mi inai. Imagonure tai nono itoreie ure tagi du kodiwore, tado nono cemagai tai du reore, tawabo jado. Tagaba taro remagu meartoru bokwareboei. Boe emodykare pemegareboe remagu pegareboeji. Jorugu, boeco eedumodukana puapo? Kode, inoba Cristo umode tumeduiado pegareboece? Paga pagawu aroe eimejerage eroiwamodykare tuwo turemo Pao uwiato. Tagire Pao uwainure tagi. Mare paga karega, ema rugadure akoino: “Imugumode ebo, imerumode ebo, eno Aroe Eimejeramode imi, imi inogemode emage. Du kodire, tamode nowy boe epijido, oinore Pao akore, tamode tagorodo oino epiji, tagera amagadu kaba jetorokareboeji. Du kodire ire ikeragu tai, imire Taomode imi, tagire itoremode tagi, oinore Pagimejera ro rakarewy akore” (Cfr. Le.26,s; Is 52,11; Jer 31,9).

7. Paulo meardu kurii Corinto kejewyge eidu. Imeardu kurire jiwu imedage. Oinore Pao makore jiboere pagai. Du kodire pamode paredu akurugudydo, pagaroe akurugudydo boe pegarewy jamedu boe piji; pamode paedorogodydo pai pabemega tabo, pabagudytabo Paoce. Ceedado turugadu tawabo tada cenai. Cekare iaboe etogorido, cekare boe pegarewydo iaboei iaboei, cekare iaboe eekuri pagado. Imagore awy inoduji mare iwo ikogado tai du bogai karega, mare paga karega, cere taedui cewabo tadadu awadydo, cee kimo dytabo, iarema cewimode dykeje. Imeartoru rakaguragare tai, inojaro kurire tai jamedu, inogorobadure iegare tabo, itugure itodu kuricigore, cejebae makarewy inodu oiagi. Boe jokodu, cedaregodure Macedônia moto kae dykeje jii je, cekare cedamudo rogu biega, cemorora butugukare cei, cebagudytabo boe jamedu boe keje, baawadypiji boe erugodure cei, cedoda cebagudure boece. Mare Pao, koiare ure kiarigodurewyge eegaredo, ure cebewu maku cenai pugeje, Tito aregody tabo. Cere cedugu cedo pugeje, mare tu Tito aregody koia karega, mare jekarere tai du koia jamedu. Tito mitodu readodure cewiegai tagiarigodui iwogai duji, taie maidody kuricigodo, taie tado tarugadu tawo tagerabraredo ii onare iiwyge eiduji. Du koiare iegare kuricigore ii. Nowu ino bapera atugo koiare ure tagiarigo, mare du inodytabo iordupegakare ii nowy bapera atugodo tawogai duji. Boetoji ikiarigodure nowy bapera atugo ure tagiarigo kodi. Mare oino icare iegarere, mare tagiarigodure du koia karega, mare cewy tagiarigody ure tado tabemegado pugeje kodi. Tagiarigodure Pao aidu rekodaji, du kodire cero pega karega ure tai rugadu. Cewu boe ekiarigody aregodure Pao pijidu koiare ure boe edo tubemegado, ure boe edo cinorudo. Awu boe ekiarigody koia karega ure boe ewogwado boeto, mare moto kejewu boe ekiarigody ure boe ewido. Tagado Pao roi tagiarigody koia boeji. Ure tado tadugu tado. Tare tabemegaiedu rugadudu awadydo, kodi icare tagorigodure, tabagudure, tagiarigodure, tamorora amagadure tai, akere tai tagorigodywo ro pegarewygei. Nowu inodytabo tare boe pa taigoia kaegae. Du kodire ire nowy bapera atugodo, mare cewy ro pegarewy koia karega, jamedu cewy okoridodure cewy ro pegarewy ro koia du koia karega jamedu. Paci oino, ire nowy bapera atugodo mare iwo imeardu kurii tai Pao jekai du awadydo tai du bogai. Du koiare ceegarere. Mare ceegareae itodure Tito jekareae koia. Ca! Taiamedu boere tagerabraredo boe pemegawo jitu bogai. Imago pemegaguragare tai biegai ma, ipogurukare inoduji. Paci oino, umagai cemagore tai boe jamedu boe riki remawure, du reorere cemagore ji taiboe boe eerdure boe jokoduie ure duji. Du kodire cewy meardu kurire taidu itodure gu gu je, tuwia jetui tai tado tarugadu tameartoruwo kuri tuwadaruji, tai tageragu pudui tabagudytabo. Iegarere jamedu, imeartorumode tai boe jamedykeje kodi.

8. Macedônia kejewu Igrejadoge. Cewiemage, cedaidure taerduwawo Pao o boe pemegarewyi Macedônia kejewu Igrejadoge eiduji. Nowu pawiemage eerdu kurcigore tuiwoji, mare eegare kuricigore. Mare paga karega, marenarui pudumi du inodytabo, ere ia toroe maku tuiedori bokwa tabo. Boe jokodu jire imagomode oino tai: erore nono turoiwa reore, gu turoiwa kori jamedu. Enogwamagudure cei cewo cemedagedo pudumi, ewo tugerabraredo Judéia kejewu pawiemage ei jamedu, enogwamagudu amukare nowy inodu bogai. Ero kodure cemeardaekai turomode jiboe kori rugadu. Boetoji ere tumagu Pao ai, dukeje ere tumagu cenai jamedu, Pao aidu koia. Du kodire cenogwamagudure Titoji, ui nowy tumaragodae paru tugu kuda marigudu du reore, utuwo todobiji, uwo tugerabraredo tai, tawo tagogudae uporu kororogodydo du bogai. Tagodure iage ekori boe jamedu boe tabo, tameartoru tabo, tawadaru tabo, taerduwa tabo, tagaidui tawo tagerabraredo cei dytabo, tameardu kurii cei dytabo. Kode taemaruwo tagodywo boe eiamedu kori awy boe enogudae kurirewy tabo jamedu. Imago karega ure taroiagu ino du koia karega taromode ino, mare itaidure tawo tamedage ei tudugu tudody pawyje, duma nowy inodu koiawo taerduwawo tagogudae boe jokodu rugaduie ure duji. Taerduware Pagimejera Jesus Cristo meardu kuriaeji. Emare boe kurirewynure ema toroe tabo, mare ure marenarudo pudumi taigoia, tagiwo tagurire tagoroe tabo, marenarui pudumi du koia. Inogituwamode tai nowy inodu jiboeji, awy inodure pemegarewy rema tagai kodi, tawo tare paru tugu kuda ia kodiboe kejeboe akedydo, kororogodydo. Tagire boetojiwygere tagi tawo tagerabraredo boei tu rugadu karega, mare tagaidywo taroino duji. Du kodire tagodydo tagodobiji tamaragodae tabo, kororogodydo ji jamedu. Duma cewy tagaidure tarowo jiboe, tarowo ji rugadu tagaidytabo, tai boe maku taroiwa reore dytabo. Mare paga karega, iaboe etaidure tuwo toroe maku ma, Pao ure tugeragu ere maku boeji, toroe rekodaji, Pao makomodykare boe enoekare emaboe bogai kodi. Cedaidure iage eegarewo tagiarigody tabo, mare cedaidure boewo nono pureore. Mare tagoroe kuricigore dykeje, ure turugadu tai tawo tagerabraredo oekarewygei. Duma ia dykeje, emagewo tugerabraredo tai enoroe kurirewy tabo, tagoroe bokwa inodykeje. Du inodytabo boe enoroe emode pureore, nono atugodody reore: "Cewu ure tugeragu du kuricigodo boeji to boepa tadawu, mare iaboe boe jetukare tuiageje apo. Cewu ukare tugeragu du kuricigodo boeji to boepa tadawu, iaboe boe okwakare ai jamedu” (Ex 16,18). Paegarewo Paoji, ui Tito aidydo turowo nono cero reore, tuwo tugerabraredo tai kodi. Inogwamagudure ji, mare taobijire ure tumeardae bu tuwygeje tudywo tagae tumagowo tai. Du apore cere ia cewie kodydo, cewy akaru pemegarewy ui taodo Igrejadoge eiamedu boe eiogi, tagoi bakaru pemegarewy jitu koia. Cewu Igrejadoge ere tawyje uwarumeruwo cedabowu. Ere tugeragu ji emawo ure tugerabraredo cei awy cemaragodae boe enogudytabowuji. Ceedure awy inoduji, mare boewo Pao kurido, boe eerdywo cedaidui cewo cegerabraredo boe rugadu duji. Awu inodytabo cedaidure iaboe iaboe ekawo boe eredugodydo cei, cei boere makuboe kuricigorewy to pui duji. Cedaidure rugadu cerowo boe ero jetorogodurewyji Pao jekai, ime eegai jamedu. Cere ia cewie kodydo ebo jamedu, cewy cere kogadody kigodure jiwu, duwure ceerduware uie tudo turugadu tuwo tugerabraredo boei duji. Oino icare aidu remawunure tuwo tugerabraredo tai, tumeartoru rakaguragai tai du kodi. Tito, maragodure itabo tadadowu, ia pawiemage ekodumode apowyge, emagere etumode Pao uwobe etagaru tabo, duwygere Cristo jekare kuricigorewydo. Tai tageragu ei dytabore, tamode Igrejadoge eiamedu boe eerdydo tagogudaeji, tamode edo boe pa cei cenojarodo taigoia du kodiboeji.

9. Makudumode Jerusalém kejewyge etaiwu meriri jiboe. Cewu tamode tagerabraredody taboboe, tamode maku toro Judéia kejewu pawiemage ewogaidu, imodykare bapera atugodo tabo tawogai. Iorduware tagaiduie tawo tagerabraredo ei duji, du kodire imago pemegare Macedônia kejewu pawiemage ewiegai. Imagore Acáia kejewu cewiemage eie tudo turugadu marigudu jii boiwu joru piji mato. Makarewyge ere tudugu tudo tagaidu pemegarewy koia. Oino ire awy pawiemage erojai tagae, duma imago pemegare tai jiboe jamedu boe barigudukawo pudui, mare tawo tado tarugadu, imago magai tai du reore. Boe jokodukawo, Macedõnia kejewyge ekodui itabo dykeje, eerdumode takai tado tarugadu duji ma, cebogurumode (imagokawo tabogurumode) nowy inodu koia. Du kodire iordu pemegare imagoi pawiemagei etuwo itododai duji ewo tagagore tamodyie makuboe udo turugadu. Nowu inodytabowo, itaregodumode dykeje, umode turugadu. Eiamedu boe eerduwamode taie maku duji, mare tagaidytabo, mare boei togwa jodo tawygeje du koia karega. Tawia jeto awy inoduji: Ure boe tugudu biegado, boe emode tugeragudu biegado boeji, ure boe tugudu kurido boe emode tugaregudu kuricigodo boeji jamedu. Tamode boe maku cewy tameardaere tawo maku tawabo tadadu, mare tagiarigody tabo karega, boei tuiodo tawygeje du koia karega jamedu. Mare paga karega, Pao meardu kurire cewy ure boe maku tuiegare tabo boei. Pao roiware tuwo boe makudu kuricigodo tawogai kimo, du kodire tagogeare bogaiboe jamedu boe jeture tu tagabo, mare nowy inodu kori kimo, du ia jetuwo tagabo tuiageje, dytabowo taro pemegarewydo boei. Uwo nono bapera atugo reore: “Ure boe maku marenarue etai tuiedori bokwa tabo, nowy ro pemegarewy umode jii je rugadu”. (Sl 11,9). Cewu ure boe a maku boe etai ewo tugu mato towu, umode boe eke maku jamedu, umode areboe makudu kuricigodo tagai jamedu, umode nowy areboe ricodydo, tawo tageragudu kuricigodo ji, nowy taedori bokwai pui du reore. Nowu inodytabo, tai tagoroe kuricigodo dykeje, tamode tagogudae bu pumekejedu makamode jamedu, makarewyge emode Pao jekaredo, tare boe maku cemagoi tai du koia. Mare paga karega, nowy makudui pawiemage oroe bokwarewy Judéia kejewyge etaidu, umodykare tugerabraredo tu ei, mare emagere eegare kuricigomode Paoji nowy inodu koia jamedu. Emode Pao jekaredo, mare paga karega, awy tai tagerabraredo inodu umode boedo boe pa tameartorui Cristo o bakaru pemegarewy jituji, tagodui inodu rekodaji duji, tai boe maku etai, iage etai jamedu taedori bokwa tabo du koia. Emagomode tabaru tabo tuiegare tabo, Pao meardu kuricigoi tai du koia. Paegarewo Paoji, ure maku pagaiwu boe pemegaguragarewy koia.

10. Paulo roiware tuwo meartorukarewyge eedorodo. Imi, Paulo, cewy ipuredui tai dykeje boekorikare ii, ire irodo duku boe kuda, mare iragoje jaei dykeje boekorire ii taidu, inogwamagudumode tai, boekori bokwarewy pemegarewy Cristo koia. Takawo ikorigo itumode toro dykeje. Mare paga karega, boe jokodure iorduware uie turugadu boekoriwo ii cewy akore awy moto kejeboe koiaie iroinodu jiwyge ei duji. Boe jokodure ceedure awy moto keje, mare du inodytabo cemaragody karega ure awy moto jiboe bogai. Awu moto kejeboe tabo karega cerugodure boe pegareboeji; Pao ro rakareboe koiare ceroiware cewo awy moto kejewu ro ako rakareboe bokwado. Cere boe emeardae, boe enojarodae etonai boe eerduwai Pao jitu jidu okwado. Cere boe emeardae jamedu boe kogudo cewo erego emeartoruwo Cristo bataruji. Cere cerugadu cewo meartorukarewyge eiamedu eedorodo, mare tameartoru pamegamode dykeje. Tare tagogado boeji boe eerdure jiboe koia. Cewu ure tojarodo pudui Cristo oi pudumi du koiawu, jorduwado Cristo o magai pudumi du reorere cegi jamedu Cristo ogenure cegi duji. Cemode cenojarodo biegatu je Paore maku cenaiwu cero rakarewy koia, dure makudure cenai cewo taedorodo, mare cewo tabegado du bogai karega. Du inodytabo cemode cebogurudo ceboe, boe bokwa. Mare itaidukare iwo boe eerdydo awy ino bapera atugo koiaie inure tameartorudo ii duji. Mare paga karega, egore: O bapera atugodoge tabore boekorire ji, ure turagado; mare ema remawu rakakare, mako begabegare. Makore oinodu jiwu meardae tugu pudui: cemagai ceiageje pawadaru padui bapera keje dytabo, du reorere cemode ceragojei nono tagabo dykeje.
Iaboe iaboe emodykare apóstolo ro raka aru piji. Boe jokodu cemodykare ceremagu iaboe ere toiarodo puduiwyge ebo. Ere turemagu pudabo tu je, dytabore ere boe eerdydo tumadaduie ure duji. Cegire cemodykare cenojarodody kurido cei, mare cemugumode Paore maku cenaiwu cemaragodae keje, tui cerego tagae dykeje. Cedaregodumodykare tagai ma, cegodumode kori kodi karega. Mare boe jokodu cedaregodure tagae cei Cristo Bataru pemegarewy kogado dytabo. Cekare cenoredydody kurido iage emaragodae tabo. Cebagamode cemaragodae ricodumode tadoda tagodui tagodobiji tameartoru tabo du koia, Pao aidu reore. Du tabore cebagamode cewo Pao bataru reko moto padui tagujebiji boeto, cekai cenoiarodo cei iage emaragodae todui makudure etaiwu moto keje du koia. Ia dykeje, aidure tuwo tojarodo puduiwu, umode tojarodo pudui mare Pagimejera koia. Paga karega, makore pudaiwu karega umode tubemegado, mare Pao makore aiwu tu rugadu.

11. Paulo imaredui Corinto kejewyge ewygejedu. Itaidure tagiwa rakawo imadadu rakuduie ure duji. U! Tagiwa rakado itabo. Paga kerega ikimaredunure tawygeje, mare Pao imaredudae tabo, ire ikeragu tai nono ia aredu pemegarewydo jitu du reore iwo tamagu oredu mito tu jewu ai, dure Cristo rema. Mare ipagudure tameardae pegadodumode nono cewy awagu ui Eva jekuri pagado tuwadararodae tabo duji, icare tamode taiaedo Cristo jiwu pamaragodae piji duji. Mare paga karega, iaboe etaregodumode tumagoi ia Jesus tuginoiwu jitu tabo, cewy cemagore jiwu me keje ma, tamode tageragu ji taegare tabo, emode ia Aroe tuginoiwu maku tagai, dykeje tamode tabodo apo tagaidytabo, emode ia bakaru tuginoiwu maku tagai, dykeje tamode tageragu ji tagaidytabo jamedu. Imeardaere irokare duku nowy apostolodoge inodu kuda duji. Mare paga karega, ipemegakare imagowo, mare iorduwa rakarewy tabo ipemega bokwakare. Cere inodu awadydo taegai jii je. Cewu ii Pao bataru pemegarewy kogado tawiegai dykeje, imagokare tai mori bogai rogu biega. Ire irodo duku taguda, iwo tagurido. Kode ia boe pegarewy metukana nowy inodu tada? Cewu imaragodui tadoda du tonaji, ia Igrejadoge ere mori maku inai, ire ikeragu enoroeji epiji iwo ikera braredo tai. Cewu iragojei tagabo du tonaji, Itogeare tu iaboe bogai dykeje, ikare tamorora amagadydo tai, paga karega, Macedônia pijiwu ia pawiemage etaregodure itogeare bogaiboe jamedu rogu tabo. Oinore ure, oinore umode: imodykare tamorora amagadydo tai. Cristo metui itadoda boe jokoduwu koia, imagomode oino tai: Acáia kejewu iaboe iaboe emodykare awy itaidae tawyje ipiji (ii bakaru pemegarewy kogado imago kai mori bogaidu). Kode kodiba inagore oino? Imeardu kuri kadu kana ure kodikana inagoino? Pao jorduware imeardu kurii tai duji. Mare iroino ji oinoboe itumode itodobiji tabo rugadu. Du koiawo cewuia inodydoge enojarokawo pudui, egokawo tumaragodaeie nono cemaragodae reore. Cewu ime apostolodoge pagawygenure emage ewadararodure tumaragodae tabo, egore Cristo o apostolodogeie pudumi duji, mare boro, emage karega. Mare boe eromokuare ta...inodu koia. Aroe pegarewy jamedu roiware tuwo tudo tuginoi, tuwo tudo nono ia tupa urugu rakarewy reore kodi. Du reorere ure turugadu Aroe pegarewy utugaregewo tudo nono ro pemegarewyge ereore. Mare inodu oto keje morimode turugadu nowy roinowyge etai, ero reore. Imagomode tai pugeje: Iaboe iaboe emeardaekaba imadaduie ure duji, mare ido nono imadadu reore, du kodiwo inojaromode duku ii. Boe jokodu awy inagomode oino jiboe, pagimejera inagoiagu jiboe karega, awy boe enojarodae jiboe imagonure ji nono matadureboe emago reore. Makarewyge ere tojarodo pudui awy moto kejeboe koia. Du reorere imode inojarodo ii jamedu. Tagi boe jorduwa rakarewygenure tagi, taerduware tawo tagiwa rakado matadurewyge ei duji. Tare tagiwa rakado cewy ure tudugaregedo taiwygei, cewy iwogure taiwygei, cewy ure taekuri pagadowygei, cewy ure tawarigodydo taiwygei, cewy ure tugera to tae jiwygei. Ipogurure imagowo: boe emeardaemode ceragakae ceroi tagabo dytabo. Nowu inodytabo, iaboe enojaromode pudui iaboe boe koia ma, imi inojaromode ii nono ereore (imagonure nono matadureboe emagore). Hebrewydogenure emage? Imi jamedu. Abraão otojiwygenure emage? Imi jamedu. Cristo utugaregenure emage? Imire ikodure duku ekori (imagonure iorduwa kodukai eerduwa kori du reore). Imaragody kodure emaragody kori, imugure baicorewy tada makaguragare ekori, boe ere boe ecebae epa bukigu to to ikujiagi makaguragare ekori, makaguragare ire iwogwaiagu. Judeudoge ere barogo biri ikurewy to iwiri kajeje tu tu ikera awubodu reore. Boe ere iwara to iwiri kajeje pobe ma jewu metuia bokware, ere tori to ii mito. Ika kurirewy okware itabo pobe ma jewu metuia bokware. Ia kodiboe keje merire mito boecore mito ii pobo maerewy oiado. Iwarumeru makaguraga du tonaji ipagudure ceboe makaguragare, du iare pobo rema, iagere aorarewygere emage; ia ipagudure ceboere iwobe judeudogere emage, judeukare emawygere emage jamedu; ipagudure ceboere bakurirewyge etada, boe biarewy tada, pobo maerewy tada, iwiemage pagawyge etada jamedu. Imaragody makaguragare, imedugody makaguragare jamedu; ia boecoji inudure, ia boecoji inudukare du makaguragare, ike boire ii, pobo boire ii, biakure ii, ikudae bokware. Nowu inodu aoji, imorora amagadunure meri jameduji tu tu tu Igrejadoge eiamedu boeji. Iwobe epewukai pudui dykeje, imi jamedu ipewukare ii jamedu. Iwobe ewudui turo pegarewyto dykeje, iwiri urure. Inojaromode ii iaboe koia ma, kode, inojaromode ii ipewukare ii jiboe koia rugadu: Pao, Pagimejera Jesus Cristo Uo, dure boe eegare kuricigomode ji, jorduware iwadararodu kaegae ure duji. Iragojei Damasco bakurirewy tada dykeje, jeture nowy brae eimejera kurirewy iei Aretas cedykeje, ure oe aiworewyge eragojedo nowy bakurirewy uwaiporodoge ewygeje, ewo tugeragu ii du bogai. Mare ia imedage ere ido irawyje ia kodo tabo moto kae nowy bakurirewy oieiwu motori rairewy ia poro kajeje, dytabo ire ikinorudo ekera piji.

12. Paoi to boe pemegarewy maku Paulo aidu. Ure turugadu boewo tojarodo pudui? (umodykare turugadu rugadu). Mare ireadodumode Pagimejera ui towadydo tumagoi ii du kodiboeji. Iorduware Cristo ia o imeduji, jorure 14 nowy inodypiji jii oino, cedodure baruto taci jeduji. Iorduwakare turedytaboie roino duji, iarema tudaroe tabo rakuduie roino duji tu je. Pao jorduware tu je. Imagomode pugeje: Iorduware nowy imedu cedodui baruto taci je duji, iorduwakare turedytaboie roino duji, iarma tudaroe tabo rakuduie roino duji. Pao tu rugadu jorduware. Nono meardure boe ewadaru tuginoi duji, dure ukare turugadu ime emagowo ji. Du kodire inojaromode ii nowy imeduji, mare inojaromode tu ii ipewukare tu jiboeji. Itaidumode inojarowo ma, nowy inodu imadadu koia karega, imagonure boe rugadu jitu koia. Mare inojaromodykare ii, paga karega, itaidukare iaboe iaboe emeardaekawo iiboeji, tuiordure, tumeardure ii jiboe kori. Mare inojaro kurikawo ii iordure jiwu boe pemegarewy kodiboe koia, ia boe kogodae pegarewy makudure inai uwo tugera to ii du bogai. Inogwamagudure pobe ma awy metuia bokware Pagimejeraji uwo nowy inodu barigu ipiji. Icare makore ii, akore: Ino boe pemegarewy umode turugadu akai. Mare paga karega boe epewukare puduiboe kejere iro rakarewy ure towadydo. Du kodire itaidure inojarowo ii iro rakakare jiboe keje, duma Cristo ro rakarewy metuwo itabo. Du kodire iegarere ii iro rakakare jiboe keje, boe emago pegare ii dykeje, boe etonare ii dykeje, iwae keje, Cristo koia. Mare paga karega, cewy ipewukai ii dykeje icare imeardure ipewu joi iwygeje duji. Imagore nono matadureboe emago reore, mare taigoia. Kode tagia tamode ikurido, mare paga karega, boe kadui imidu inodytabo, irokare duku nowy ia apostolodoge ekuda. Ica, apostoloi imidu, ure towadydo tadoda, iwudugu tabo, Pao ro kurireboe tabo, boe ero pemegarewy tabo. Kode kaba kejeba tawiegare ia Igrejadoge ekuda? Tu awy inodykeje: Ikare tamorora amagadydo tai tawo tagerabraredo ii. Mare tawudugugo ii awy iwadaru pegarewyji. Ire ido irugadu ituwo tagae pobe ma jewu metuia bokware. Mare itaidukare ia tagoroeji, mare tagi tu rugadu. Paga karega, beo etuomage ere boe ako tore ewogai, mare boe etore erowo ino tuomage etai karega. Iegare kuricigomode iwo inoroe jamedu boe maku tagai, iwo imagu tagai jamedu, iwo ikerabraredo tai, tameardu kurimodykare ii imeardu kuri magai taidu reore, kodi karega. Boe jokodu imodudukare tai. Mare, egomode, iero tabore ire ikeragu tai, ierore kodi. Ikana iaboe rojai tagae ewo taekuri pagado inai? Inogwamagudure Titoji utuwo tawogai, du apore ia meartorurewy pawie kodydo apo jamedu. Titokana ure iaboe aru tabiji? Boe jokodu karega imi, ema, cegodure pu kodaji ceroi nono pu ro reore dytabo? Ia dukeje tameardaere ceiure ceedorodo cei taegai duji? Boro! Ukare ino! Cemagore nono Cristo koia rugadure cemagoiagu du reore Pao jekai. Cemeardu kurire jiwu cewiemage, cenagoino jiboe jamedu boe, boe pemegawo taire cenagoino. Ipagudure itaregodumode toro dykeje, iordu tuginoidumode tai nono itaidu kadu reore duji, ipagudure taerdu tuginoidumode ii tagaidu kadu reore duji jamedu. Ipagudure iordumode tarugodui puiduji, tagorii puiduji, tagojaroi taiduji. Ipagudure jamedu itaregodumode toro dykeje, Pao umode irodo duku taguda taigoia duji; itoragudumode makaguragarewyge eigoia, ekai tudawyje turo jokodu kadu boe epadui pumekejedypiji, du koia.
13. Paulo umode tugogado aidukare tuiedorodowyge eidu. Itaregodumode tagae ia boe keje pugeje. Iaboe pegarewy umode tudowyje dykeje, umode turugadu iaboe emode pobe rabodu, pobe ma jewu metuia bokware rabodu tagoino dytabo, dykeje boe emeartorumode inoduji. Cewu itaregodure tagae boetojiwu rekodaji dytabo imagore inoduji marigudu, icare oino imugu jaei inodytabo, imagomode pugeje: Itumode toro pugeje dykeje, inogudumodykare ro pegare jawyge ebo, iage ebo jamedu. Nowu inodykeje taerdumode boe jokoduie Cristo koiaie ure imagodo duji. Tagai, Cristo upewu bokwakare pudui, mare paci oino, ure taerdydo turo rakarewyji. Boe jokodure padydodyre i padui pumekejedykeje nono ia ro raka bokwareboe umagadure, mare oino jere Pao ro rakarewy koia. Du reorere cero rakarewy bokware, mare Pao ro koiare ceemode apo cemaragodywo tadoda. Tarokogado tai, tadugudo tai, taerdywo tagidaie tai tameartoru keje duji. Taerduwakare Jesus Cristo muguie tadoda duji? Mare tabijidodukare dykeje. Imeardaere taerduwaie cegie cebijidodukare duji. Du tabore icare cenogwamagudure Paoji tawudukawo ia taro pegarewyto, mare cewo boe eerdydo cegie cero jetorore duji du bogai karega, mare tarowo boe jetororewyji du bogai; boe emeardaemode cewogwaie ure boeto duji, kodi karega. Paroiwamodykare parowo iaboeji iaboeji boe rikirewy piji, mare tu boe rikirewy tabo. Ceegarere ceerdui cebewukai cei duji, tagi tabewu rakai tai du tonaji. Cenogwamagudunure Paoji taedoro kororogodywo tai rugadu du bogai.
Boe eimadae. Ire awy bapera atugodo itumode toro tagae dyotodai, duma, itaregodui toro dykeje, boekori jokodukawo ii, Pao o ro rakarewy makudure inai du koia, mare iwo boe epegado du bogai karega. Oino, iwiemage, taegaredo, taro pemegado, tagogituwado pui, taedu pemegado puapo, tawudugugo pui, du inodytabowo Pao butugugodure boeidu, meardu kurire boeidu, mugumode tagabo. Tagimadydo pui tai tagogwabi pui dytabo Pao jekai. Woewu Pao uwobe eiamedu boe eimadure tawogai. Pagimejera Jesus Cristo o boe pemegarewy, Pao okudu uiagudae, Aroe Pemegarewy ui tado puapodu, muguwo tagabo. Oino godu.
 




GALATAS

PAULO O BAPERA ATUGO GALACIA     KEJEWUGE ETAIDU

1. Paulo imadui Galácia kejewyge ebodu. Imi, Paulo, imode awy bapera atugodo. Jesus Cristo mare Pao Aroe Eimejera, koiare ure jewodydo birewyge epijidu, emagore iwogai Apostolowo imi, mare ime enogwa tabo karega; ime karega emagore iwogai. Imi mare cewy meartorure Pao bataruji emugure woe itabowyge, cegimadunure tagabo, meartorure Pao bataru jiwu Galácia kejewyge tagabo. Cedaidure Pao Aroe Eimejera mare Pagimejera Jesus Cristo eno boe pemegarewy muguwo tagabo. Jesus Cristo, ure tuiwodo pagai, tuwo paginorudo paro pegarewy piji, tuwo paginorudo awy moto ro pega jamedu boe piji, Pao aidu reore. Jire boe eegaremode jii je. Oino godu.
Bakaru pemegarewy ui mito tu jedu. Irore ta je, tai tagera ra kuri cewy makore tawogai Cristo o boe pemegarewy tabo dypiji, tagodui kuri ia bakaru tuginoiwu rekodaji duji. Mare paga karega, Cristo o bakaru pemegarewy ukare pobe: ure mito tu je. Mare ia meture tadodawyge etaidure tuwo tagaora bai baido, tawo Cristo o bakaru pemegarewy pegado. Mare ia cegi rabodu, iarema ia tupa ui turawyje baru piji rabodu, du koiare umode ia bakaru tuginoiwu kogado tawiegaidu, cewy cere kogado tawiegai me keje ma, Pao umode jiwo pegado. Imagomode awy iwadaru mitoduji pugeje: iaboe emode ia bakaru tuginoiwu kogado tawiegai cewy ire kogado tawiegaiwu me keje pugeje ma, Paomode eiwo pegado. Iemaru karega ure ime eiomode iwygejedu bogai. Iemarunure Pao jomode iwygejedu bogai. Itaidukana ure iwo ime eegaredo? Iarema ime eiowo inagoino jiboe keje? Itaidumode iwo ime eegaredo kimo ma, Cristo utugaremodykare imi pugeje.
Inoba Paulore Apostolodo pudumidu. Iwiemage, inure awadydo tawiegai: awy ire kogado taiwu bakaru pemegarewy, ime enoe karega. Ia ime ia ime ekare awy bakaru pemegarewy makinai, ekare iorduwado ji; mare Jesus Cristo ui towadydo inai dytabo ure makinai, ure iorduwado ji. Boe jokodu tameardure inoba ire marigudu, imeartorui judeudoge emeartoru reore dytabo. Tameardure inoba ikodu kagirire meartorure Jesus Cristo jiwyge eiduji, inoba irorerure ei iwo etagedydo du bogai duji. Iroi nono iwobe ero reore dytabo, ikodure nowy imedage judeudoge ekori, ietu pemegai iogamage eroia jituji. Mare Pao Aroe Eimejera, tumeardu kori koia ii, ure tugeragu ii iwodu otodai, makore iwogai imaragodywo pudai. Jordu pemegare tuwo Tonaregedu awadydo ii. Ure awadydo ii iwo to bakaru pemegarewy kogado juduekare emawyge etai. Du keje icare iemarukare boe enogituwawo ii du bogai. Jamedu itukare Jerusalém kae imagowo itododaiwu Apostolodoge ei, mare iture Arábia moto kae, dykeje icare ire ikirimi Damasco bakurirewy kae. Jorui pobe ma jewu metuia bokware du rekodaji, irudure Jerusalemto iordywo Pedroji, iorduwawo ji, iragojere apo semana pobe. Iordukare metage apostolodogei, mare tu Tiago, Pagimejera uwie, jire iordure tu je. Pao jorduware: awy inure atugodoboe boe jokodu. Du kejere iture Síria Cilícia kejewu moto kae. Judéia kejewu cristaodoge eerduwakare ii roga. Emeardunure ia boe egoi ii duji tu je: Boe egore: Cewu kodu kagirire pai jaowu, ica, oino, unure cewy bakaru pemegarewy ure tuiagu akedydody kogado. Ewadaru ocarore Paoji igoia.

2. Paulo mare ia apostolodoge. Jorui ikera pudogidure pobe puibiji pugejedu rekodaji, irudure Jerusalemto pugeje, Barnabé apo, ire Tito ko itabo dytabo. Irudure toro, Pao ure itumode torodu awadydo du kodi. Nonore cere cedo pui cristaodoge eimejerage ebo, ireadodure ewiegai bakaru pemegarewy ire kogado judeukare emawyge ewiegai duji. Irore ino, mare paga karega, itaidukare ire towyjewu imaragodae boe pagawo tu je duji kodi. Mare ekare boedo kruca bu Tito keje, ero magai tu tu judeudoge etore ei du reore, judeukare emawyge ei jamedu, etaidui tuwo judeudo pudumi dykeje. Ekare boedo ino Tito keje, judeukare ema, kodi karega. Mare ia ure cewiemagedo pudumiwyge, cemanamagedo pudumiwyge, emedure cedoda, taiwo tabo toebato dytabo awy paroi oino pagida tabo Cristo jituji, duma tuwo tugeragu cei cegodywo judeudoge ero rekodaji du bogai, awyge etaidu etaidure tuwo judeudoge eno kruca bu Tito keje. Mare cegare erodo nono taidu reore rugadu, duma bakaru pemegarewy uwo boe jokodu rema tagai. Mare eimejerage, itaidukare iorduwawo inoba ere marigudu, mare paga karega, Pao aiwokare boe epadui pumekeje duji ekare irodo iaboe tuginoiwuji pugeje du kare. Du karega, ere boe pa Paoi imido tuwadaru pemegarewy kogado judeukare emawyge etai, tumagai Pedrodo tuwadaru pemegarewy kogado judeudoge etai du reore. Mare paga karega, Paore apostolodo imi judeukare emawyge etai, umagai apostolodo Pedroce judeudoge etai du reore. Tiago, Pedro, João emagere boe eimejeragere emage boe eegai. Ere boe pa Pao ui awy boe pemegarewy maku inai duji. Ere tugera maku inai, Barnabé ai jamedu, uwo nono boe jokodu jie awy inoduji. Emagore tu cei jiboe reo: Cewia jetuiagu marenarue ei. Nowu inodu ire to to itaidytabo.	.
Paulo okituware Pedroji Antioquia keje. Mare Pedro aregodure cewy bakurirewy iei Antioquia cedu kae dykeje, iture ae, inogituware ji boe eegai, rore nono boe enogituwamode jiboe ero reore kodi. Ro pegare jiboe reo: ure tugera ra togwagei judeukare emawyge cristaodoge ebo, ia Tiago apowu judeudoge etaregody keje. Jao Pedro okwagere ebo, mare awy judeudoge etaregody keje, pagudure inoba emeardaemode pudui duji, tuiordui judeui ema dytabo okwagei judeukare emawyge ebo duji. Ia Judeu cristaodoge ere turodo nono Pedro ro reore tubagudu koia jamedu, du kodire ere Barnabé roto turo reore jamedu. Iordui Pedro rokai nono bakaru pemegarewy reoredu jitu keje, imagore ji boe eiamedu jekai: Judeunure aki, mare arokare nono paomage judeudoge ei turoiagudu reore pugeje. Icare are akirimi judeudoge ei turoiagudu reore du kae; awy inodytabo anure judeukare emawyge eroiagu nono judeudoge ero reore. Kodiba aroino? 
Pao Aroe Eimejera umode boe eedorodo tumeartoru koia. Cegire judeudogere cegi cewodytabo mare aregodui judeukare emawyge epijiwu ro pegarewyge cegi karega. Mare ceerduware Pao umodykare iaboe iaboe einorudo turoi judeudoge eroiagudu koia duji, mare emeartorui Jesus jitu koia tu je. Cegi jamedu cemeartorure Jesus Cristoji, uwo ceginorudo cemeartorui pudui du koia, mare ceroi judeudoge eroiagudu jitu koia karega. Kode Pao umodykare iaboe iaboe inorudo turoi nono judeudoge eroiagudu reore du koia. Kodi icare pameartorure Cistoji duma Paowo pabemegado. Nowu inodytabo paerdure ro pegarewygeie ure pagi jamedu, judeukare emawyge ereore. Du kodi icare Jesus Cristo kana ure ro pegarewygedo pagi? Boro! Umodykare ino. Cewu umode ro pegarewydo imidu reo: ii ikirimi irowo nono judeudoge eroiagudu reore, ii ikera ra judeudoge eroiagudypiji marigudu dytabo. Boe jokodu judeudoge eroiagudu koiare iwidodure judeudoge eroiagudypiji, iewo Pao ai du bogai. Ipadodure Cristo o cruz keje. Du kodire iere, mare imi karega, Cristo jere itada. Oino iere imeartoru koia Pao Onaregeduji, dure meardu kurire ii, ure tumagu iwygeje. Imodykare Pao o boe pemegarewy barigodydo pudui. Mare ime emode tuiedorodo pudui judeudoge eroiagudu koia ma, kode, Cristo bitodu pagaradu ure.

3. Judeudoge ei turoiagudu mare boe emeartorae. O! Galácia kejewu aora bai bairewyge! Ioguduba ure tae kuri pagado tameardukawo boe jokodu remawuji? Mare iaboe iaboe ekare taerdydo Jesus bi padui i padui pugajejedykeje duji? Tamagodo ii awy inoduji tu rugadu. Aroe Pemegarewy makudure tagai, tare tageragu ji, tarore nono judeudoge eroiagudu reore du kodina, iarema tameartorure bakaru pemegarewy jitu kodi? Kodiba tagaerega bokware? Tare paru tugu kuda Aroe Pemegarewy tabo, macare tare tagoduiagu tagody rekodaji. Tare tarokogado boe pemegarewyji, mare paga tu je na? Umodykare ino! Paore Aroe Pemegarewy maku tagai, ure taerdydo turo pemegarewy kurirewyji, mare tarore judeudoge eroiagudu reore du koia karega, mare tameartorure bakaru pemegarewyji du koia. Ure nono bapera atugoi Abraão jitu reore: “Abração meartorure Paoji, nowy inodu koiare Pao ure jetorogodydo” (Gn 15,69). Kode, taerduwado awy inoduji: tu meartorurewyge Abraão orere emage. Bapera atugo akore Pao umodyie judeukare emawyge epemegado emeartoru koia, nowy inodu kodi boe kodui mai dytabo nowy bapera atugo akore awy bakaru maiwuji Abraão biegai: Aigoiare Pao umode boe pemegado moto kejewu boe eiamedu boeji. Abraão meartorure Paoji, du kodi icare Paore boe pemegado ji. Du reorere Pao umode boe pemegado meartorurewygei, boe pemegai Abraão jitu reore. Ure tuiodo judeudoge ei turoiagudykejewyge eedure boe pegarewy kuda. Mare paga karega, bapera atugo pemegarewy akore: Meartorukare boe eroiagudu padui bapera kejedu jiwyge, Pao umode boe pegado ei. Boe jokodu: Boe eedorokare pudui Pao jekai turoi judeudoge ei turoiagudu reore, mare paga karega, bapera atugo akore: Jetororewy jemode tumeartoru koia. Mare judeudoge ei turoiagudu aregodukare boe emeartorae piji; mare paga karega, bapera atugo akore oino: Rore nono boe eroiagudu jamedu reorewyge, eemode boe eroiagudu koia. Cristo ui boe pegarewydo pudumi pawygeje dytabo, ure paginorudo boe pegarewy aregodui judeudoge eroiagudypiji. Mare paga karega, bapera atugo akore oino: Padure i padui pugajejedykejewu boemode boe pegado ji. Nowu inodu ure tudowyje Cristoji, duma Pao Aroe Eimejerawo judeukare emawyge eedorodo Cristo koia, umagai Abraão jetorodo du reore, duma Pao akore tumodyie maku pagaiwu Aroe Pemegarewy makudywo pagai, pameartorui Cristo jitu koia.
Judeudoge ei turoiagudu mare Pao akore tumodyie maku boe etaidu. Iwiemage, iwo inoba boeredu jebato awy inoduji: Iaboe etaidumode tuwo bu bapera keje tumode mugudo tuwi rekodajidu tuwo maku tore etaidu, tui inodu jetorogodydo dytabo ma, boe emodykare nowy inodu udo tuginoi, boe emodykare oto tawyje pugeje jamedu. Aro! Kode, Pao akore tumodyie boe eiamedu boe einorudo Abraão koia, kodure rekodajiwu koia jamedu. Bapera atugo akokare 
rekodajiwyge oino, nono boe emagaguragaie ure duji; mare akore: rekodajiwu tu rugadu iaboere mitotu jedu jire akoino, dure Cristo rema. Itaidure imagowo jiboe reo: Pao akore tumodyie boe eedorodo tumeartorui Cristo jitu koia, akore turomodyie ino rugadu. Mare judeudoge ei turoiagudu aregodure joru butui 430 rekodajitu, umodykare Pao akore tumodyie boe einorudo tumeartoru koiadu okwado. Mare Pao ure maku tore etaiboe aregodumode judeudoge ei turoiagudu koia ma, aregodumodykare Pao akore turomodyie du koia pugeje. Mare Paore Abraão jetorogodydo, akore tumodyie boe pemegado jitu koia, mare boe eroiagudu koia karega. Kode kaboba judeudoge ei turoiagudu rema? Makudure boe eerdywo kaiba jiba Pao aidukare. Judeudoge eroiagudu umode jii Abraão Rekodajiwu aregodumode du kae. Pao ure judeudoge eroiagudu maku tupadoge ekera piji, ia imedu iera pijiwore makudure. Mare umode mito tu jewu keje, ia umode makuwu umodykare pugeje. Mare Pao ure mito tu je.
Judedoge ei turoiagudu kodiboe. Judeudoge ei turoiagudu umodukana Pao akore tumodyie makuboe okwado? Boro! Ukare ino. Mare judeudoge eroiagudu makudumode boe etai boe eewo bogai ma, boe jokodure Pao umode boe eedorodo judeudoge eroiagudu koia, kodi karega. Mare paga karega, bapera atugo akore boe eiamedu boe eeduie boe ero pegarewy kuda, duma Pao makore jiboe pemegarewy makudywo meartorurewyge etai, tumeartorui Jesus Cristo jitu koia. Mare boe emeartorae aregodumode dyotodai, pawiadure judeudoge eroiagudu kuda, pabaga tabo boe emeartorae umode towadydo pai du bogai. Judeudoge ei turoiagudu ure nono ia ure boe ecedo awara jidu inodu reore cenai. Ure cerego jii Cristo aregody kae, dykejewo Pao umode cebemegado cemeartoru koia. Mare boe emeartorae aregody rekodaji, paedukare cewy ure boe ecedowu ro kuda pugeje. Mare paga karega, taiamedu boe Pao orenure tagi tameartorui Jesus Cristo jitu koia. Taiamedu boe tagire tagaimodure Cristo tada. Cristo meture tai. Kodi icare, judeudoge, gregodoge, boe eimejerage, boe etugarege, ime, areme, boe kimore. Mare paga karega, taiamedu boe ure mitotu Cristo tada. Aró kode, Abraão kodure rekodajiwygere tagi, Cristo ogere tagi du koia; jeonare tuo oroe jiwygere tagi, uwo nono Pao makore jiboe, tumodyie taedorodo tameartorui Cristo jitu koia.

4. Pao Aroe Eiemejera orenure pagi. Iwo kogadody pemegado, cewy jeonare tuo oroe jiwu, kodui maidu tonaji, ukare tuginoi ia boe etugareji, oei nowy boe jamedu boecedu, kodi karega. Kodui maidu tonaji, iaboere eeture ji, enure oroe jetu pemegado jii uo aidumode du kae. Du reorere pagi jamedu. Pao Onaregedu aregodumode dyotodai, cere nono boe etore kugure ereore: awy moto ro rakareboe utugaregere pagi. Mare boe aregodui pudae dykeje, Pao ure Tonaregedu rojai, du boture ia aredu ai, rakojere judeudoge ei turoiagudu kuda. Aregodure tuwo nowy meture judeudoge ei turoiagudu kudawyge einorudo, tuwo Pao Aroe Eimejera oredo pagi du bogai. Aró, kode, orei pagi du koia, Pao ure Tonaregedu o Aroe Pemegarewy tugu pawaboto; awy Aroe Pemegarewy koiare ure pagagodo: “Ioga” oino Pao Aroe Eimejeraji. Du koia utugaregekare tagi pugeje, mare Pao orenure tagi. Du kodire jeonare Pao oroe jiwygere tagi jamedu.
Paulo morora amagadui Galácia kejewyge ebodu. Boe jokodu, ia boe keje, taerduwakai Paoji roga du kodi, pagawu aroe eimejerage etugaregere tagi. Mare oino, taerduware Paoji, mare ema remawure Pao jorduware tai. Kode kodiba tagaidure tawo tagirimi pagawu aroe eimejerage etae pugeje, tawo etugaregedo tagi du bogai pugeje? Tagoebatodure meri koduji, ari koduji, butao koduji, joru koduji. Imorora amagadure ire ipewudo tabo tagaboboe tamode udo nono boe pagaboe reore duji. Iwiemage, tado nono ireore, mare paga karega, ire ido nono tareore jamedu, ia taro pegarewy ukare ii. Tawia jetudo ikogody tabore ire bakaru pemegarewy ko tawiegai ca je. Ikogody koia imodudu kuricigore tai, mare takare iwarigodydo, mare boei tugeragu Pao o tupa jitu reore tare tageragu ii, nono Jesus Cristo jiie tare tageragu du kodiwore. Cewu tai tadugu tadodadu pa? Boe jokodu jire inagomode oino tai: Marigudu, taroiwamode dykeje, tamode taeku tawyje tawo maku inai, tameardu kuri koia ii. Kode, oino, ikana onare taiwudo imi imagoi taiboe jokoduji dytabo? Ia judeudoge etaidure tuwo tumedagedo tagi, mare ia tumeardae pegarewy tabo; etaidure tuwo tugeragu tai ipiji, duma taregodywo turegodaji. Pemegare boe eerdywo tabemegai iiduji, mare tu iegai karega, mare jii je. Itore kugure, cewy tagogorire tajemage eidu reorere boe korire ii tagai jii Cristoi tudowyje tadoda du kae. Iragojeia tu tagabo, ia tameardydo imago remawurewyji! Mare paga karega, imorora amagadu kuricigore tawygeje du kodi.
Agar mare Sara eebatodure jiboe. Tagire tagaidure tamuguwo judeudoge ei turoiagudu kuda, tamagodo ii: tamagokare judeudoge eroiagudu padui bapera kejeduji? Bapera atugo akore oino: Abraão orere pobe: ia oreduje utugareredo Agar ai, ia oreduje remawudo Sara ai. Nowu utugareredo onaregedu boture mare Pao o bataru rekodaji karega. Mare oreduje onaregedu boture Pao akore botumodyie kodi. Nowu inodu ure oino: Cewu boe etore etujemage ei pobedu eebatodure Pao o bataru ure pobe boe ei duji. Agar jebatodure Pao akoi Moisesji torekari iei Sinai cedykeje duji, dure boe eroiagudu rema. Sara jebatodure Pao akoi Abraão Rekodajiwu jituji, dure cewy Pao akore tumodyie boedo cinorudo Cristo koia du rema. Kodure judeudoge eroiagudu rekodajiwygere ere nono Agar orere, boe etugaregere emage. Meartorure Pao akore turomodyie du jiwyge, ere nono Sara onaregedu Isaac reore, Pao orenure emage. Agar jebatodure Arábia kejewu torekari iei Sinai cedu jitu, ure nono awy moto kejewu bakurirewy Jerusalém reore, nonore meartorure judeudoge eroiagudu jiwyge eedure. Ere nono boe etugaregere. Sara jebatodure Pao akore turomodyie du jitu, ure nono Jerusalém baru tadawu reore, du paje rema. Mare paga karega, bapera atugo akore oino: Aki, aredu ore bokwarewydo, aegaredo! Akire aerdu aerdukare boe etore etogoriji, akoiogwarido aegare koia! Mare paga karega, cewy pijidodurewydo ore emagaguragare cewy mugure toredu apowu aredu ore ekori. Tagi, iwiemage, tare nono Isaac reore. Pao Aroe Eimejera orenure tagi, mare paga karega, tameartorure Pao akore tumodyie boe eedorodo Cristo koia duji, du koia. Marigudu Agar onaregedu boture boe eewodu reoredu, onare Sara onaregedu Isaacji, cewy boture Pao makore jiboe koia. Du reorere boere oino maigody jamedu. (kodure judeudoge eroiagudu rekodajiwyge etonare meartorurewygei). Mare inoba bapera atugo akore? Akore oino: Utugareredo barigu toro tonaregedu apo, utugareredo onaregedu oemodykare tuo oroece cimejerago onaregedu apo. Du kodi icare, iwiemage, utugareredo ore karega ure tagi, mare boe eimejerago orenure tagi.
5. Judeudoge ei turoiagudu mare boe einorudodae. Cristo ure paginorudo boe einorudodurewywo pagi. Kode taeku jado takawo judeudoge eroiagudu utugaregedo pugeje. Tawiapagado: Imi, Paulo, imode tawie ji. Tamode judeudoge eno kruca bu tawygeje ma, boe karega ure Cristoce tagai. Imagomode pugeje: ure judeudoge eno kruca bu tuwygejewu ime eiamedu boe eromode nono judeudoge ei turoiagudu jamedu reore jii je. Aidure tuwo tuiedorodo judeudoge ei turoiagudu koiawyge, ere tugera ra Cristo piji, ere Pao o boe pemegarewy pijido. Cegirema, cebagare Pao umode ceedorodo du bogai. Aroe Pemegarewyre tugera braredo cemeartoraeji cebagawo inodu bogai. Judeudoge eno krucamode, iarema umodykare , boe karega ure ema Cristo jekai, mare ema remawure boe emeartorae rema, turoi togudytabo du rema. Marigudu taregody pemega remawure. Kode, ioguduba ure tawure akurudody kado, tameartorukawo boe jokodure ema boeji? Nowu inodu aregodumodykare makore tawogaiwu Pao piji. Boe egore: Amirewy barodody epa biegamode tu je, mare umode amirewy kugu jamedu boe barodydo. Imirema, imeartorure tai Pagimejera ie tabo: imeartorure tameardae jetorogodumode pugeje duji. Mare cewy ure taerduwa pegadowu, Pao umode jiwodo. Inogituwamode judeudoge eno kruca jiboeji kimo ma, boe etonamodykare ii pugeje; mare awy inodytabo boe emeardae pegai Cristo jitu akedumode. Mare ure tamorora amagadydo tai judeudoge eno kruca tabowyge, itaidure ia erewy uwo tugado. Tagi, iwiemage, Pao makore tawogai boe einorudodurewywo tagi; mare awy boe einorudodae ukawo tawudydo boe emeardae pegarewyto. Mare boe etugaregedo tagi puai, tagogudui puapo dytabo. Mare paga karega, boe eroiagudu jamedu boe okwa padure ia boe eroiagudu ui mito tu je du tada: Ameardu kurimode ameduiaji nono ameardu kuri magai ai du reore. Mare tamode tagoedo pui, tamode pu kowyje ma, tameardu awadydo tai takawo pu akedydo.
Aroe Pemegarewy ro, mare boe emeardae ro. Kode, inagomode oino: Tarodo nono Aroe Pemegarewy ui tagoduiagudu reore. Mare paga karega, awy boe emeardae mare Aroe Pemegarewy meardae etonanure pui. Du kodire taroiwakare tarowo nono tagaidu reore. Mare tamode Aroe Pemegarewydo tajedo ma, taedumodykare judeudoge eroiagudu kuda. Boe emeardae ro reo: boe ekera keadae puidu, boe edorokare puduidu, boe poguru bokwarewy, boe emeartorui paga pagawu aroe eimejerage ei, boe enogwagurui Aroe pegarewy bogaidu, boe ekorii puidu, boe eimaredae, boe ekodu kagiriae, boe erugodae, boe epokai pudabodu, boe ei pudo tuginoiwu. Boe ekoriae puduidu, boe eeku baidodae, awararewyge ero, ia ure nono awy inodu reoreboe. Inagomode tai pugeje, cewy inagore tai marigudu: rore oinowyge emugumodykare Pao jeture jiwyge etada. Mare Aroe Pemegarewy ro reo: Boe enogudae, boe eegareae, boe butugugodae, boe ewudugui puidu, boe epemegaguragaredu, boe epemegai puidu, boe eroi turoiagudu pemegareboe jitu, Boe ekai boedo pudumidu, boe ei tuiedorododu. Iaboe iaboe emodykare awy eroinodu okwado. Jeonare Cristo jiwyge ere tuwu i padui pugajejedykeje, ere tumeardae, taidae, tagemo pegarewy jamedu boe bu i padui pugajejedykeje jamedu. Aroe Pemegarewy koiare ure paedo ma, pamerumode Aroe Pemegarewy aidu reore jamedu. Pagaidukawo pawo pagurido boe eegai, pamodykare parokowo pui, pagimaredukawo pui.

6. Boe ekerabrarewo pui jice woje. Iwiemage, ia tagi taerdumode ia tuwogwai boeto duji ma, tamagodo ji butugu tabo; tagire Aroe Pemegarewy apowygere tagi. Tagi jamedu, tameardu awadydo tai tawudukawo ia tameardae pegarewyto. Tagera braredo jice woje pui, tagoredywo oredure taboboe tabo. Nowu inodytabo taromode nono Cristo ui taroiagudu reore. Cewu meardaere iaboeie iaboeie pudumiwu, boe kadui pudumi dytabowu, unure tuie kuri pagado taobiji. Boe emode tuioku tugu tu tu rorewy boeto. Ero pemegarewy dykeje, eegaremedu tu tu turorewy boeji taiwo kai tumedage eroji dytabo. Mare paga karega, boe rumode turomodeboe towyje taobiji (boe emode ture rekoboe reko taobiji). Cewu jorduwadodure bakaru pemegarewy tabowu, nowy toroe pemegarewy jamedu boe ia maku ure tuiorduwadowu ai. Tagaba tae kuri pagado. Boe erokowodaemodykare Paoce. Boe emode tugeragu ture tugu boeji. Cewu ure taidure jiboe tuguwu, umode tugeragu tuwiji. Cewu ure Aroe Pemegarewy aidure jiboe tuguwu, Aroe Pemegarewy koiare umode jedo jii je. Pamedugodukawo paro pemegarewyji, mare paga karega, pamode pageragu boe pemegarewyji boe aregodui pudae dykeje. Du kodire, paroiwa kimo otoi, paro pemegamode boe eiamedu boei, mare ema remawu paro pemegamode cewy meartorure pameartoru reorewygei.
Paulo ocarore jiboe. Tagaiwodo awy bapera atugo kuri oinoduji: imi rugadure ire atugodo. Cewu aidure boe ewadaru jerebariwo pudabowygere, enure tubewudo tai tawo judeudoge eno kruca bu tawygeje; ere turodo oino mare boe etonakawo pudui Cristo o i padui pugajejedu koia. Mare cewy kruca padure tuwygejewyge jamedu erokare nono boe eroiagudu reore jamedu, mare etaidure tuwo kruca bu tawygeje, tojarowo turoi tai duji. Mare imi, inojaromodykare ii iaboeji iaboeji, mare tu Jesus Cristo o i padui pugajejeduji tu rugadu. Mare paga karega, i padui pugajejedykejere awy moto bire inai, nono iwi magai awy moto ai du reore (i padui pugajejedu koia boe karega ure awy motoce inai, boe karega ure imi awy moto ai jamedu). Kodiba karega, kruca padure kejeboece, iarema kruca padukare kejeboece, boe karega ure ema Jesus Cristo jekai: mare boe maiwui boecedu ure tu rugadu. Cewu kodukare awy bataru rekodajiwyge eiamedu boe, boe butugurewy, boe okudurewy jetumode ebo, jetumode Pao o Israeldoge ebo jamedu. Awu inodu otobiji, boe emodykare imorora amagadydo ii, mare paga karega, Cristo epae jeture ito kodi. (Iordure boe koriji imeardu kuri koia Cristoji). Iwiemage, Pagimejera Jesus Cristo o boe pemegarewy jetuwo taiamedu boe apo. Oino godu. 

















EFÉSIOS

PAULO O BAPERA ATUGO ÉFESO KEJEWUGE EWOGAIDU

1. Bapera paru. Imi, Paulo, Jesus Cristo o apóstolo, Pao aidu reore, inure awy bapera atugodo Éfeso bakurirewy kejewu Pao uwobe ewogai, meartorure Jesus Cristo jiwyge ewogai. Pao Aroe Eimejera mare Jesus Cristo eno boe pemegarewy, boe butugurewy, muguwo tagabo.
Pao aidui boewo cinorudodu. Boewo Pagimejera Jesus Cristo Uo akaru pemegado, duwu koiare ure baru tadawu boe pemegarewy kurirewydo pai Cristo tada. Emare ure tugeragu pai, awy moto towyjedumodedu otodai, pagiwo pabemegare, paedorore tuiegai. Kuri boe paruto ure paenado torewo pagi, tumeardu kurii pai Cristo tada du koia, mare paga karega, aidure oinowo ure rugadu kodi. Oinodytabowo ture maku pagai tumeardu kurire jiwu tonaregedu tadawu to boe pemegarewy urugu jowo boeto. Nowu tonaregedu ku koiare ure paginorudo boe pegarewy piji, butugugodure pai paro pegarewy jamedu boe keje, mare paga karega, emare to boe pemegarewy kuricigore pudabo. Ure awy to boe pemegarewy kurirewy redo paiogi tuguricigorewy tabo tuiorduwa tabo, tubemega tabo. Ure taidure jiboe pemegarewy biarewy udo turugadu kuri boe paru todu, ure awadydo oino pai. Awu taidure ji boe pemegarewy reo: Tuwo boe jamedu boe, moto kejeboe, baru tababoe, to pui Cristo tada. Cewu ro rakare boe jamedu boe jiwu, taidykejere ure cedawyje pubiji pudae Cristo tada. Ure ceonado to boe pemegarewy kurirewyji, cebagare Cristo bogai jii boe paruto du kodi. Tagi jamedu tameardui boe jokoduwu bataru jitu keje, tameartorui umode taginorudowu bakaru pemegarewy jitu keje, makudumode tagaiwu Aroe Pemegarewy meture tai jamedu, Cristo tada. Awu Aroe Pemegarewy makudumode pagaiboe jokodydo, pabaga kimoi Pao ure tugeragu jiwyge einorudody kororogodui taci je du bogai, boe emago pemegawo pudui du bogai. Du kodi icare imi jamedu, imeardui boe egoi tameartoruie Cristo jitu, tameardu kurii cristaodoge eiamedu jitu dykeje, Ikare itamudo imagoi Paoji tabaru tabo duji. Inogwamagudure Pagimejera Jesus Cristo Uo urugurewyji, uwo taerduwa, tamearduwa awadydo tagai, taerduwawo pudui du bogai, uwo tawabo urugudo tawo boe pa Pao makore tawogai tabagawo bogaiboe kodiboeji: Tawo boe pa oinoie ro pemegarewyge eonare jiwu boe pemegarewy kuricigorewyre. Tawo boe pa oinoie ro rakarewy kurirewyre pai, pameartorure marigudu du koia. Oinore ure turo rakarewy kurirewy awadydo Cristo tada, tui jewodydo birewyge epiji dytabo, tui mugudo tugana pemegarewy jaogwai baru tada dytabo. Tui mugudo tupadoge epadui pumekejedu jamedu boe ewygeje, awy moto kejewyge eiamedu boe, baru tadawyge eiamedu boe ewygeje jamedu dytabo. Ure boe jamedu boe bu bure kuda, ure Igreja jamedu boe eimejerado ema. Awu Igreja ure nono uredu rema, cewy meture boe jamedu boe tadawu ja rema.

2. Pao o boe pemegarewy koiare ure meartorurewyge einorudo. Tagirema tawinure marigudu taro pegarewy koia. Taro pegare ia kodiwu keje tagodui awy moto kejewu boe emeardae pegarewy rekodaji, tagodui Aroe pegarewyge eimejera rekodaji; emare maragody kimore meartoru bokwarewyge ewabo tada kimo. Marigudu paiamedytabore nowy inodure pagi, cewy pagodui parowo nono pagody aidu reore du kodi, cewy paroi nono pagody aidure jiwu boe pegarewy jitu kodiboe keje. Pare nono pegarewyge ereore, pawodure paenai Pao korigodumode pai kodiboe tabo dure. Mare Pao okudae, oiagudae kuricigore, meardu kuricigore pai. Du koiare ure paeredu maku pagai Cristo apo, cewy pawire paro pegarewy koia du kodiboe keje. Tamoridodure tamori bokwa tabo, mare Pao o boe pemegarewy koia. Ure paewodydo Cristo apo du koiare, du apore, ure pamugudo baru tada. Nowu inodytabore ure to boe pemegarewy awadydo boe eegai jii je rugadu, mare paga karega, meardu kuricigore pai du kodi. Tameartoru koia taginorudodure tamori bokwa tabo, mare taigoia karega, nowy inodu makudydodyre Pao piji. Paro koia karega paginorudodure. Du kodire oino iaboe iaboe enojarokawo pudui nowy inodu koia. Pao maragodaenure pagi, dure ure padowyje Cristo tada, dytabowo paro pemegarewyre nono ui paroiagudu reore. Tagire judeudogekare tagi tawodytabo, tagiedodure kruca padukare kejewyge, cewy kruca padure keje boe ekera tabowyge egoe. Tawia jeto mariguduie Cristo mugukae tagabo duji. Nowu kodiwu keje Pao oge karega ure tagi, Pao meardu kuriae mugukare tagabo, tabagare bogaiboe bokware, Pao mugukare tagabo awy moto keje. Mare oino, Jesus Cristo ro koia, tagire taedu jaegirire Pao oge remawygei marigudu du taedure ebo pugeje Cristo ku koia. Mare paga karega, emare boe ewudugugudae rema pai kodi, emare ure boei pobedu edo mito tu je, tui boe etonai puidu akedydo dytabo. Tugody tabore ure boe eroiagudu okwado dytabowo ture boe ei pobedu edo imedu maiwudo mitotu tudada tui boe ewudugugo pui dytabo. Ure boe ei pobedu edo tudo pui Pao apo, tui edo mito tu je du kae, i padui pugajejedu koia, tui boe etonai puidu okwado keje dytabo. Cristo aregodure tumagowo boe ewudugugodaeji jetu jaegirirewyge tai, jetu puredurewyge ei jamedu. Mare paga karega, koiare ure pai pobedu arego Pao ae Aroe Pemegarewy mitodytabo. Du kodi icare, ia moto tuginoiwu kejewyge karega ure tagi pugeje, iradurewyge karega ure tagi pugeje jamedu, mare pemegarewyge eno moto kejewygenure tagi, tagire Pao uwobere tagi. Pao uwobe ure nono bai mugui bure jore kejewu tori rakarewy aogejewu dure Apostolodogere emage, nowy bai mugure kejewu ema remawu torire Cristo rema. Nowu tori aogejere bai imorododure Pao uwai pemegarewywo ema du bogai. Tagi jamedu, Aroe Pemegarewy ro koia, tare taremo nowy bai ureduto dure ure Pao uwaido pudumi.

3. Paulo maragodui Cristo o Igreja aidu. Nowu inodu koia, imi, Paulo, ienai Cristo jitu, imugure baicorewy tada, imeardu kuri koia judeukare emawyge tai. Boe jokodu tare boe pa inoba taboba Paore awy to boe pemegarewy maku inai tabaru tabo duji. Baru pijiboe koiare ure inagoiwado imagowo awy inagore oino maigody tai jiwu boe biarewy pemegarewyji. Tamagoi awy bapera jitu keje, tamode boe pa kodiba iorduware Cristo o boe biarewy pemegarewy jituji. Awu boe biarewy pemegarewy awadodukare ime ewiegai marigudu nono oino umagai Aroe Pemegarewyre awadydo pemegarewy apostolodoge, profetadoge ewiegai du reore. Nowu boe biarewy pemegarewy reo: Judeukare emawyge etumanamagere judeudoge remawyge pagi, ere pagabodu paredure mito tu je, eonare Paore tuiagu maku pagaiboeji Cristo tada, Bakaru Maiwu Pemegarewy koia. Pao ro rakarewy o boe pemegarewy makudure inai du koiare ure imaragodydo Awu Bakaru Maiwu Pemegarewyji. Imire iwiega remawure pemegarewyge etada, du kodi karega Pao o boe pemegarewy makudure inai, du koiare imagore Cristo oroe pemegarewy kuricigorewyji judeukare emawyge ewiegai. Du kodire inure boe edo boe pa Pao aidure jiboe pemegarewy biarewyji. Awu inodu biadodure boe etai, ure boe jamedu boe towyjewu Aroe Eimejera tada, jii paru piji jii oino. Mare awy inodu otobiji Tupadoge eiamedu boe eerduwamode Pao jorduwa rakarewyji, pagimejera uwobe paigoia. Mare paga karega, taidure kuri boe paruto turowo jiboe ure towyje Pagimejera Jesus Cristo koia. Pameartorui jitu koiare, pameartoru kidare pagaregodywo Pao ae. Du kodire inogwamagudunure oino tai tagugudugody kawo awy icebaere oino tagai du kodi, mare paga karega, awy icebaere du koiare umode taegare kuricigodo. Nowu inodu koiare inure ipujodo Pagimejera Jesus Cristo Uo jokorai, koiare ure jereboe jamedu boe ekiedo baru tada, moto keje jamedu. Inogwamagudunure ji uwo Aroe Pemegarewydo tabewu maku tagai tarijodywo tadoda, oroe pemegarewy kuricigorewy tabo. Uwo Cristo mugudo tawabo tada, tameartorae koia, tagidawo tai tagogudaeji, taiagudaeji. Du tabowo tare boe pa, pemegarewyge ebo, inoba Cristo meardu kuriae ja torire, raire, ricore baruto, kore mototo, kurire boe eerduwa mearduwa jamedu boe kori duji. Du tabowo tagorobadure Pao o boe pemegarewy kurirewy jamedu boe tabo. Pao roiware turowo pamagore bogaiboe jamedu boe kori, pameardaere jiboe kori remawu rugadu, turo rakarewy mugui pudabo dytabo. Jire boe eegare kuricigorewywo Igreja tada, Jesus Cristo tada, jii boe ewodui puguda dytabo jii je. Oino godu.

4. Boewo tudo pui Cristo tadadu. Du kodi icare, imi imugure baicorewy tadadu inogwamagudure tai tagidawo tai tameruwo Pao makore tawogai boe keje. Tamode tarodo duku boe ekuda, tameardu kuriae tabo, tagaroe pemegarewy tabo, tagogudywo puapo, taiagudywo puapo. Taemaruwo tawo mitogodo Aroe Pemegarewy tada, tameduiawo, tawobewo tu puje. Tado nono tai mito tu je du kodiwore, mare paga karega, tagire Pao makore tawogai tabagare bogaiboewo nono pureore. Pagimejera Kurirewyre mito tu je, pameartoraere mito tu je, pagao pegododaere mito tu je. Pao ure mito tu je dure boe eiamedu etuore ema. Emare mugure boe eiamedu etao keje, rore boe jamedu boeji, mugure paiamedu boe tada. Mare boe pemegarewy makudure pagai nono Cristo magai maku pagai du reore. Kodire bapera atugodody akore: Rutui baruto dytabo ure makarewyge erego pudabo, ure ime enogorawu akiró pemegarewy tabo. Akore: rutui oino, mare paga karega, urade turawyje awy moto kae marigudu kodi. Cewu ure turawyjewu ema mitodure ruture baruto, baru jamedu boe etaogeje tuwo boe jamedu boe ekororogodydo. Ure apostolodogedo iagece, ure profetadogedo iagece, ure bakaru epagedo iagece, ure jeture boei boedo iagece, ure jorduwa rakarewygedo iagece. Ewo tubadui tu tu tumaragodae kejedu udo turugadu, dytabowo pemegarewyge ere pemegarewygedo pudumi rugadu ma, Cristo kororogodywo pudumi rugadu tu je. Awu inodu boere oino jii pameartorae ui mitogody tu je du kae, jii paiamedu boe paerduwawo Pao Onaregedu jitu kae, jii pagaregodui imei pagi nono Cristo reore du kae. Pakawo nono negekugure ecedody magai jice woje du reore pugeje, duwygere eio pagare jice woje bakuru reore boe eerduwa paga pagadody kae, ime ero ego pegarewy koia, ewadararodae boe koia. Mare paricodumode boe pemegarewy padui pumekejedu jamedu boe tabo, pagogudui, paiagu ui boe ebo dytabo, Cristo tada, emare pagaora rema kodi. Cristo koiare ure pado nono boe eredu mito tu je du reore, du ure ricodydo boe enogudu kororogodywo tu je du kae, paroi nono paromodedu reore tu tu je dytabo. Kodi icare inagomode oino tai, inogwamagudumode tai Pagimejera ie tabo, taro kawo nono ao pegokarewyge ero reore pugeje, duwygere ecedodure tumeardae paga pagarewy rekodaji. Emeardae mugure boeco tada, eiaere Paoji tuiorduwa bokwa koia, tuwabo kugudu kadu koia. Ekiarire boe pemegarewyji du koia ere tumagu turo pegarewy kai, ere tumagu turowo nono boe epoguraere emaboe jamedu boe kai tagemo kuricigorewy tabo. Tagirema karega, nowy inodu bogai karega tare Cristore jorduwadowygedo tagi. Mare tameardure boe egoi Jesus akaru jituji, boe egoi boe jokoduwu boe rikirewy metui Jesus tada duji. Tawo jaoboe pegarewy mugui tawabo tadadu barigu tawabo piji. Du kodire boe pemegarewy ui tudowyje tawabo tadadu itodydo gu gu gu todobiji. Tawo tado nono imedu maiwu reore du Paore towyje nono tureore du reore, boe jetororewy boe pemegarewy rikirewy tada. Kodire, batararodureboe pijido, tamagodo pui boe jokoduji, mare paga karega, paiamedu boe pare nono paredui mito tu je du kodiwore du kodi. Boekori aregodumode tai dykeje, mare taro pega kaba, tagaba meri butudo boekorii tai dytabo. Tagaba Aroe pegarewy roiwado tai. Ia tagire tagiwogu kigoduredu, tagiwogu kaba pugeje, mare oinore taromode: tamaragodydo boe pemegarewy bogai tagera tabo, du kodiwo taroiware tawo tagogudydo ia marenarue ebo. Ia tawadaru pegarewy aregody kaba taiabiji, mare tamagodo tu boe pemegarewyji, umode turugadu tu biapagarewyge eiduji jamedu. Tagaba Pao o Aroe Pemegarewy kiarigo, du makudydodyre tagai, ure to kruca bu tagaroe keje jii ure paginorudowu aregodumode du kae. Boe ekiarigody pegarewy jamedu boe, boe ekodu kagireae, boe ewiri okeagirae, boe enoiogwari, boe ei pu roiadodae, boe pegarewy jamedu boe jaedo tai. Taro pemegado pui, tagogudydo taiamedu puapo, tawudugugo pui nono Pao butugugodui tai Cristo tada du reore.

5. Boe erowo nono Aroe Eimejera ro reore. Du kodi icare tarodo nono Pao rore jiboe reore, mare paga karega, tagire meardu kurire jiwu ore tagi du kodi. Tagogudae taiagudae itodydo todobiji, tarowo nono Cristo ro magai du reore, du ure tumagu Pao ai tuwo nono mori ro pemegareboe reore. Boe ekera keadae, boe epogurae jamedu boe, akemore boe jiboe, tamago kaba ji jamedu, nono ure turugadu pemegarewygei. Tarokaba ino nowy inodu jamedu boeji, tamago paga pga kaba boeji, tamago kaba tamagomodykare jiboeji, mare taegaredo Paoji. Mare paga karega, imagore oino tai, tawo boe pa ia ro pegarewy, ia poguru bokwarewy, ia akemo barikarewy mugumodykare Cristo apo, Pao apo, eno boe pemegarewy tada. Iaboe iaboe ekawo taekuri pagado tuwadaru paga pagarewy tabo, mare paga karega, nowy inodu jamedu boere Pao korigodae rema meartoru bokware puduiwygei. Tagaba tamedagedo emage. Ia kodiboe keje tare nono boecore, macare oino tare nono jorugure Pagimejera tada. Aró, kode, urugureboere boe pemegarewy, boe jetororewy boa jokoduwu towyje. Du kodire tagi, taemarudo cewy umode Pao jekaredo du bogai. Tagaba tadugu ro pegare boecojiwyge etada, mare paci oino, ero perodydo tawadaru tabo. Mare paga karega, nowy ero podure jiboe boe epogurure tumagowo ji. Mare nowy inodu jamedu boe, boei perodydo tuwadaru tabo dykeje, umode nono jorugu jore kejeboere. Aró, kode, urugu jore kejeboe jamedu boe ure uruguboedo pudumi jamedu. Du kodire bapera atugo pemegarewy akore: “Anudu nure, aedadydo, aragojedo birewyge epiji, Pao urugu jore awygeje” (Is 26,19; 60,1). Du kodire icare, iwiemage, tameardu awadydo taro tagago jamedu boeji, tagaba tado nono aora bai bairewyge ereore. Mare tado nono jorduwa rakarewyge ereore, tamaragody pemegai jii je dytabo, mare paga karega, boe kodui puduidu pega. Tagaba mearudae bokwareboedo tagi, mare taemarudo taerduwawo Pao aidure jiboeji. Tagaba kuru korireboe jetudo tai, duwu tadare boe poguru bokwareboe meture, mare tagogorawu Aroe Pemegarewy tabo. Tarado roiaoji, boe ekeroiare emaboeji; tarado, tarerudo, tai Pao kurido tawabo tada dytabo. 20. Tagimadydo Pao Aroe Eimejeraji boe jameduji jii je, Pagimejera Jesus Cristo ie tabo.
 Tameartorudo pu bataruji tabagudui Cristoce dytabo. Areme emeartoruwo tugoge ewadaruji nono Pagimejerageie emage du kodiwore. Mare paga karega, imedure aredu aora rema nono Igreja aora magai Cristoce du reore kodi. Igrejare nono Cristo uredu reoredure dure ure inorudo. Du reorere aredu umode imeduji. Igreja meartoru magai Cristo jitu reore, du reorere areme emeartorumode tugoge ewadaruji boe jamedu boe keje jamedu. Ime, tameardu kurido tawirei, nono Cristo meardu kuri magai Igreja jitu reore, ure tumagu tuwidody kai bukeje, Tuwo pemegado, tui kabi boe etao pegodody epa pobo tabo, tuwadaru tabo dytabo. Aidure tuwo to Igrejado towadydo tuiegai metui turugu tada dytabo, ia gigirirewy, ia periperirewy, ia boe pegarewy tabo karega, mare tubemega tabo, ia turo pegarewy bokwa tabo. Du inodu reore ime emeardu kurimode tuwirei nono tumeardu kuri magai pudui du reore. Cewu meardu kurire toreduje jiwu, meardu kurinure pudui jamedu. Iaboe iaboe kodu kagirikare pudui, mare paci oino, u rumode togwagedo, jetu rumode pudui, oinore Cristo rore tuwobe Igrejaji jamedu du reore. Pare nono Cristo uredu reore. Du kodire, imedu umode tugera ra tuo piji, tuje piji, tumuguwo toreduje apo, duwyge ei pobedu emode mitotu turedytabo. Awu boe biarewy kuricigo, mare paga karega, boere udo nono Cristo magai Igreja jitu reore Ca, kode, tagi jamedu, tameardu kurido tu tu tawirei nono tameardu kuri magai tai du reore; kode, areme jamedu, tado nono iaboere boeji tagogei jamedu.

6. Boe etore, boe etuomage, boe etugarege, boe eimejerage eromodedu. Boe etore, tameartorudo taomagei nono Pagimejera jitu reore. Nowu inodure pemegare. Bapera atugo pemegarewy akore: Ameardu kurido aoji, ameardu kurido aceji. Awu inodure boetojiwu boe eroiagudu rema, dytabore ia makudumodeboe kodure. Du reo: “Du tabowo boe pemegare ai, aragoje raimode awy moto keje jamedu” (Deut 3, 15). Tagirema, boe etore etuomage, tagaba tagore ekorigo, mare eerduwado tubemegamodewuji, tuiorduwamodewuji, nono Pagimejera Aroe Pemegarewy aidu reore. Boe etugarege, tarodo nono awy moto kejewu tagimejerage etaidu reore, tabagudytabo, tai tado nono iaboere ei dytabo, nono Cristo jitu reore, tawabo pemegarewy tabo. Mare tagaba tado nono boe eroreruraere emaboe ereore, tawo ime enojarodo du bogai karega, mare maragody magai Cristo aiwyge ereore du reore, duwygere erore nono Pao aidu reore tuwabo pemegarewy tabo. Tamaragodydo tagaidu pemegarewy tabo, nono maragodure Pagimejera aiwyge emaragody reore, mare ime etaidu reore karega. Taerduware Pagimejera umode maragodurewyge emaragodae mori maku tu tu etai emaragodae reore duji, taiwo kadui kurimodewu, biegamodewu jitu tabo. Tagi jamedu, boe eimejerage, tarodo oinono taeture jiwygei jamedu. Tagorigody kaba ei; taerduware Pao baru tadawu eimejeraie ure ema duji, tagimejeraie ure ema duji jamedu, jekaire paiamedu boere nono pureore. Tadugu tado Pagimejera ro rakarewy tabo. Pagimejera kurirewy o tugobaigarege enoroe tugu tai, taragawo aroe pegarewy rugodui tai, ui tureo mugudo tai dykeje. Mare paga karega, imei karega parugodumode, mare boeco tadaboe eimejeragei, aroe pegarewyge eparadui baru otojiwygei. Du kodire tamode Pao o tugobaigarege enoroe tugu tai, duma tawo tabewudo tai boe pegarewy kodiboe tada, duma tagidawo tai, tai tamorido onare taiwyge eiamedu boe jituji. Du kodi icare, tabewudo tai, tado nono tugobaigaregere, tabora meriri bu tamorora bukeje, duwu boe jetororeboe, boe rikireboe rema. Tawure tadawu tugu tawureto, tagagemoi tawo Bakaru Pemegarewy kogado boe pemegarewy boe butugurewy tabo du bogai. Tagedu meriri aiarewyji, du tameartorae rema, tawo onare taiwyge etugo peagirido tabo. Umode taginorudowu tagao tadawu tugu tagaoto, tageragu Aroe Pemegarewy utoriga bigoduji, dure Pao bataru rema. Tagogwa kurido tu tu jii je, boe enogwamagudae padui tu tu pumekeje du jamedytabo Aroe Pemegarewy ie tabo. Boecoji taedadydo tamagowo jii je ao pegorewyge eiamedu boe eparu tabo. Tamagodo iparu tabo, dytabowo ikidare imagoi Bakaru Pemegarewy o boe biarewy pemegarewyji. Du bogaire irojaidodure, du koiare imedure oino baicorewy tada jamedu, imagowo ji boe eiamedu boe eegai, ipagudu bokwa tabo, iroiagudu reore.
Bapera ao. Pameardu kurire jiwu pawie Tíquico, duwure tugera braredo du pemegare ii Pagimejera koia, emare umode tawie inoba boere iiduji, inoba irore woe duji jamedu. Nowu inodu boe koia ire utudo tawogai, dytabowo taerduware inaba boere cei woe, uwo tawabo jekaredo. Pao Aroe Eimejera, Pagimejera Jesus Cristo eno boe pmegarewy muguwo iwiemage ebo, boe emeardu kuriae, boe emeartorae muguwo ebo jamedu. Pao o boe pemegarewy jetuwo meardu kurire jii je Pagimejera Jesus Cristo jiwyge ebo.






























FILIPENSES

PAULO O BAPERA ATUGO FILIPO       KEJEWUGE EWOGAIDU

1. Bapera paru. Imi, Paulo, mare Timóteo, Jesus Cristo utugarege, cenure awy bapera atugodo mugure Filipo bakurirewy kejewu Jesus Cristo utugarege pemegarewyge ewogai, bispodoge, diaconodoge ewogai jamedu. Pao Aroe Eimejera mare Pagimejera Jesus Cristo eno boe pemegarewy, boe butugurewy muguwo tagabo. Iwiabutui tawygeje tu tu je dykeje, ire tukutaido Paoji tu tu je. Imagoi tu tu baruto dykeje, imago imagore tabaru tabo, iegare tabo. Tare tagera braredo ii jii boetojiwu meri piji jii oino Pao o Bakaru Maiwu uwo taodo boe etai du kodi. Iorduware cewy ure turo pemegarewy paru tawyje tadodawu, umode pemegado jamedu, jii Pagimejera Jesus Cristo aregodumode kejewu meri kae. Ure turugadu imeardae pemegawo oinono taiameduji, inure tarego iwabo tada kodi, tare imedagedo tagi boe pemegarewyji imugure baicorewy tada dykeje kodi. Pao jorduware inoba imeardu kurire tai Jesus Cristo okudu oiagudytabo duji. Inogwamagudui tabaru tabo dykeje, imago imagore Paoji tameardu kuriae itodywo jii je, taerduwa rakarewy tabo, tamearduwa rakarewy tabo. Du tabowo taerduware boe pemegarewy remawuji ma, tawabo pemegawo, tawo tado tarugadu Pagimejera Jesus Cristo aregodumode kejewu meri kae. Taro jetorowo Jesus Cristo koia, ma, boewo Pao ie kurido, boewo Pao akaru motudo.
Pao o Bakaru Maiwu Pemegarewy ui towadydody. Itaidure taerduwawo ure tudo inaiboe jamedu boe uie turugadu tuwo Pao o Bakaru Maiwu utudo todobiji. Awu Pretório kejewyge, iage eiamedu boe eerduware imugui baicorewy tada Cristo koia duji. Awu imugui baicorewy tadadu koiare, pawobe emagaguragarewyge enure tudurudo Cristo tada tumagowo Pao bataruji tubagudu bokwa tabo. Boe jokodu, ia boe emagore Cristo jiboeji tugori tabo, tubegai pui dytabo, iagerema emagore ji tumeardae pemegarewy tabo. Awyge emagore ji toiagudytabo, eerduware ienai iwo idurudo Pao o Bakaru Pemegarewy jitu koia. Nowygerema emagore Cristo jiboeji tuwo meartorurewyge enogwacedo pubiji, emeardae jetorokare, emeardaere tuwo icebae itodydo imugui baicorewy tada dytabo. Mare imorora amagadukare. Cristo kogadodure eiamedu jabiji: meardae jetororewyge eiabiji, meardae jetorokarewyge eiabiji, du ure iegaredo, umode iegaredo jii je rugadu. Iorduware awy jamedu boe pemegare ii iwo ikinorudo, tamago tamagore iparu tabo kodi, Pagimejera Jesus Cristo Utaroe Pemegarewy ure tugera braredo ii jamedu kodi. Ipaganure imodykare iwarigu boeto, mare awuji, boe jameduji, Cristo umode tugurido itada, iemode dykeje, iarema iwimode dykeje (iorduware awy inodu boe jokoduie duji). Paga karega, iere, mare Cristo koia, iwimode mare iwo aidugiri rumode. Mare iemode iredu tada imaragody pemegawo ma, iorduwakare kakodiwu jiba itaidu remawumode. Itaidure jiboe ure pobe: Itaidure ituwo imuguwo Cristo apo du pemegamode ii. Mare imuguwo woe ikodu tada, du ure turugadu tagai jamedu. Du kodire iorduware imugumode taiamedu apo kimo, boe pemegawo tai, taegarewo tameartoraeji. Du kodire imode ikirimi tagae ma, taegaremode Jesus Cristoji pugeje. Mare umode turugadu tawo tado nono Pagimejera Jesus Cristo o Bakaru Pemegarewy ui taroiagudu reore. Ikodumode tagae, iarema ikodumodykare , mare itaidure imeardywo boe egoi tabewui puapo, tamaragodui puapo Pao o Bakaru Pemegarewy jituji. Tabagudu kaba onare taiwygece rugadu. Paga karega inodu umode ewogwado, mare tagi, umode taginorudo. Oinore Pao aidure. Paga karega tagonagodure tameartorui Cristo jituji, mare tameardywo tajebaeji Cristo koia jamedu duji. Inoredure tabowu imaragodae mitodytabore tagoredure tabo jamedu kodi.

2. Bakaru Maiwu ema remawu. Tagaidure tawo iegaredo Cristo tada, tagaidure tawo imeardu awadydo ii, tagaidure pameduiawo puje, tagogudure taiagudure itabo ma, Iegare kurido tameardu kurii pui dytabo. Tado tamidodydo tameardu kurii pui dytabo, tagaroedo mito tu je. Tarokaba ia taro tai tado mito mito dytabo, tagojaroi tai dytabo, mare tai tabiegado dytabo, tai tamedage ekodydo tagori dytabo. Tawiapaga kaba tu tagaidure jiboeji, mare tamedage emeardaere jiboeji jamedu. Tado nono Cristore jiboeji. Emare Aroe Eimejera rema, mare ocarokare pudui Aroe Eimejerai pudumi duji. Mare ure tuwiegado tui imedydo pudumi tui boe etugaredo pudumi dytabo. Ure boe eerdydo imedui pudumi duji, ure tuwiegado pudui jii tui tumagu tuwidodywo i padui pugajejedykeje du kae. Du kodire Pao okwa jerebarire apo boe jamedu boe kori, ure ie mugui boe eie jamedu boe aogejewu makai. Duma, boe eiamedu boe ere tubujodo Jesus ie otodai, baru tada, moto keje, joru tada jamedu. Duma, boe eiamedu boe egomode Jesus Cristoie tugimejera rema, dytabore Pao akaru kurimode.
Boei tudurudo tuwo tubemegadodu. Du kodire, imeardu kurire jiwyge tagi, meartorure Pao bataru jiwygere tagi, tamaragodydo tawo taginorudo du bogai, tabagudytabo, taroi du du du je dytabo, mare iegai tu je karega, mare oino iiageje jamedu. Paga karega, Pao koiare ure tagaidydo, tarodo nono taidu reore kodi. Tamode boe jamedu boe towyje tamago pega kai dytabo, tabagudu bokwa tabo. Iaboe iaboe emago kawo tai, tameardae jetorogodywo, Pao orewo tagi, iaboe iaboe pegarewy jetu kawo tado, taedui ro pegarewyge etada dytabo, taerugu jowo moto joki. Tanure bakaru jerewy reko tagabo. Du inodytabo, pagimejera Jesus Cristo aregodumode kejewu meri keje iegaremode iregodukai paga tu je duji. Iku umode ceredo tameartorui Pao jitu koiamode ma, iegarere, inure iie kurido tai. Tagi jamedu taegaredo, tagaidydo tai itabo. Ipagamode iwo Timóteo utudo toro tagae Pagimejera Jesus Cristo ie tabo, iduruwo tagagaru aregodui iwogai du koia. Emare ure mito tu je itabo tumeardaewo tai. Iage eiamedu eemarure taidure jiboe bogai, Mare Jesus Cristo aidure jiboe bogai karega. Taerduware ro jetorogoduji, taerduware uie tumagu itabo Pao o Bakaru Pemegarewy ai duji, tumagai itonaregedu reore. Du kodire. ipagamode iwo utudo tagae, iordumode inoba boemode ii kuri je dykeje. Mare imeartorure Ikimijeraji imi jamedu ikodumode iordywo tai kuri je jamedu. Iordu pemegare jamedu iwo Epafrodito utudo tagae jamedu, du imeduia rema imaragodaeji, ieonare jiboeji, du tare utudo itae marigudu tuwo tugerabraredo ii akere ii boe keje. Kiarigodure taiamedu boe bogai, morora amagadure taigoia, boere tawie tugogoduie ure du koia. Boe jokodu ure tuwiiagu tugogodae koia, mare Paore togudydo apo. Mare apo tu je karega, itabo jamedu, ikiarigodae jokawo puwygeje du bogai. Du kodire akere ii iwo utudo tagae, taegarewo taerdui ji pugeje duji, ikiarigodae butugugodywo jamedu. Tageragu ji taegare tabo Paoji. Tagurido oinowu imei. Paga karega, Cristo ro koiare aregodure tuwimodedu kae, boce kodi ukare tumagu tuwiwo tuwo tugera braredo ii tagarobi.

3. Boewo tuiaedo jorduwa paga pagarewyge epiji. Du keje icare, iwiemage, taegaredo Pagimejeraji. Ikare inogwa ra imago imagoi awy inoduji tai dypiji, mare awy inodu pemegare tai. Tameardu awadydo tai arigaodoge ereorewygei, maragody pegarewygei, nowy kruca padure tuwiri keje paga tu jewygei. Paga karega, kruca padure kejewu remawygere cegi, cere Pao kurido, Pao Utaroe koia kodi, cere cegurido mare Cristo koia, cebaga kai boe ekodu jiboe bogai.
Paulore towyjeboe Cristo aidu. Mare iiomode boe ekodykeje jamedu. Iaboe emeardaemode turowo oino dykeje, imi kana iromodykare oino? Boe jokodu iwiri kadodure merire pagera awubodure mare pobe ma awy metuia bokware pagera awubowuto iwodu rekodaji, imire Israeldoge eno moto kejewure imi, Benjamim uwobe, Hebrewydoge etonaregedu, hebrewynure imi jamedu, judeudoge eroia fariseunure imi. Ipewui judeudoge eroiagudu jitu koiare itonare Igrejaji, iro irore nono judeudoge eroiagudu reore. Marigudu, awy iroi oinodu pemegare ii, mare iordui Cristo jitu keje, ire nowy inodypijido. Boe jokodu iordu pegare nowy inoduji, iorduwai Ikimejera Jesus Cristo jitu dykeje. Du boe pemegarewy remawu rema. Nowu jamedu boe ire pijido, ire udo nono barogo pere, duma Jesus Cristo makudywo inai, imuguwo apo. Mare iroi nono judeudoge eroiagudu reore du koia karega, mare imeartorure Jesus Cristo jitu koia, itaidure Paowo ipemegado imeartorui jitu koia. Du inodu koiare iorduwamode Cristoji, iorduwamode duru aregodui tuiewodypiji duji jamedu. Iorduwamode ucebaeji. Uwo magai bire du reorere iwimode apo jamedu. Iwiapaga tabo, boe jokodumode dykeje iewodywo birewyge eewodykeje du bogai. Boe jokodu mori makudukare inai roga, mare iregodumode kimo, ipaga tabo mori makudumode inai du ogai. Paga karega, Cristore tugeragu ii kodi. Imeardaekare mori makudui inai marigudu duji, mare irore jiboe mitodu reo: Iwiagodure iro mariguduwu piji, ikodunure gu itododai. Ikodumode itododai cewy ikodure kaeboe kae, nowy mori makudywo inai, du Pao makoi iwogai Cristo tadadu rema. Du kodire, paiamedu boe, imei pagidu, pameardaemode oinono. Mare tameardaekare oinono dykeje, Pao umode awadydo tagai jamedu.
Boe ekodywo Paulo ro rekodajitu. Mare pagodure kejewo jamedu boe keje, pagodywo pagododai pameardaei pu meardaeji dytabo. Iwiemage, tarodo nono iro magadu reore, tagoe batodydo nowy rore nono cero reorewygei. Paga karega, makarewyge etonanure Cristo o i padui pumekeje duji. Oinore imago imagore tai marigudu, oinorema, imagonure tai itoragudytabo. Erumode tuwogwado, paga karega, tugurire to aroe eimejera rema, tojaraere tuboguru rema, ewiapagare tu awy moto kejeboeji. Pagirema, baru tadawygenure pagi: Pabagare ure paginorudowu Pagimejera Jesus Cristo aregodumode baru piji du bogai. Umode awy pagody pega boe udo nono tugody urugu reore, emare roiware tuwo boe eiamedu boedo tubujodo pudui du koia.

4. Boewo tudo pui Cristo tadadu. Du kodi icare, imeardu kurire jiwu, itaidure jiwu iwiemage, iegareaenure tagi, makudumode pemegarewyge etaidu inodunure tagi inai, tarodo oino taraga tabo Pagimejera ie tabo jii je. Inogwamagudunure Evodiaji, Sintiqueji emugu butuguwo puapo Pao ie tabo. Aki jamedu, meardu kurire iiwu Sízigo, inogwamagudunure ai awo akera braredo ei, paga karega, emage emaragodure itabo Pao o Bakaru Pemegarewyji, Clemente apo, ia imedage ebo, du eie padure pemegarewyge eie tabo. Taegaredo jii je Pagimejeraji. Du kodire inagoino tai pugeje: taegaredo. Boe eiamedu boe eerdydo tabemegaguragaji. Pagimejera puredugody nure. Tarokaba doi doi iaboeji iaboeji. Mare taro jamedu boe keje tamagodo Paoji tagaidure jiboe jamedu boeji, tagogwamagudui ji dytabo, tai tukutaido ji dytabo. Pao o boe pemegarewy kodui boe emeardae jamedu koriwu jetuwo tawaboji, tameardaeji, Jesus Cristo ie tabo. Icare, iwiemage, boe rikirewy jamedu boe, boe pemegarewy jamedu boe, boe jetororewy jamedu boe, iaboe iaboe kare jiboe jamedu boe, boe etaidu pemegare jiboe jamedu boe, akaru pemegarewy jamedu boe, ure boe epemegadowu jamedu boe, boe enogwa jerebareae jamedu boe, jire tameardaemode. Tarodo nono ire taerduwado jiboe jamedu boeji, ire maku tagaiboe jamedu boeji, imagore jiboe jamedu boeji, taerdure ii iroi jiboe jamedu boeji, tarodo ino jamedu ma, Pao o boe butugurewy mugumode tagabo.
Ure tukutaido ei ere maku pudaiboeji. Iegare kuricigore Paoji, tameardu kurii iidu tudu pemegare kodi. Jii je tameardaere awy inoduji, mare boe aregodukare pudae roga tawo inodu awadydo. Inagore oino mare itogeare iaboe iaboe bogai du koia karega. Iorduware iegarewo jeture itabo boeji. Iorduware imuguwo boe bokwa tabo duji, iarema imuguwo inoe kuricigo tada duji. Boe jamedu boe keje, boe jamedu boe koia iorduware imugui inogwa amogody tabo duji, iarema imugui ike boi ii dytabo duji, inoroe kuriwo, iarema inoroe bokwawo. Iroiwamode iwo boe jamedu boe towyje, ure idurudowu koia. Mare taro pemegare tai tameduiado imi icebaeji dytabo. Tagi rugadu, Filipo bakurirewy kejewyge, taerduware awy imaragodae paru kejeie, itui Macedônia piji dukeje, iaboe iaboe ekare tumeartorudo ii toroe tabo, mare tagi tu je. Tare itogeare jiboe maku toro iwogai Tessalônica kae, mito tu je karega. Iemaru karega ure tagomeawo inai du bogai, mare tudu kuricigoreboe aregodywo tagai du bogai. Oino inoere turugadu, inoe kuricigore, Epafroditore tare maku iwogaiboe maku inai dykeje. Ure nono roreboe pemegarewy, ure nono Pao aidure jiwu boe enoroe pemegarewyre. Pao jamedu umode tugera braredo tai, tagogeare bogaiboe jamedu boeji, oe kuricigore Jesus Cristo tada du kodi. Boewo Pao Aroe Eimejera akaru kurido jii je. Oino godu.
Bapera ao. Tagimadydo Jesus Cristo ie tabo pemegarewyge eiamedu boe ebo. Pawiemage eedure itabowyge eimadunure tagabo jamedu. Pemegarewyge eiamedu, duwyge etada awy César uwobe eimadunure tagabo. Pagimejera Jesus Cristo o boe pemegarewy muguwo tagaroe tada.




COLOSSENSES

PAULO O BAPERA ATUGO COLOSSA      KEJEWUGE EWOGAIDU

1. Bapera paru. Imi, Paulo, Pagimejera Jesus Cristo o apóstolo, Pao aidure du koia, mare iwie Timóteo, Colossa Kejewu pemegarewyge ewogai, cewiemage emeartorui Jesus Cristo jiwyge ewogai. Boe pemegarewy, boe butugurewy aregodui Pao Aroe Eimejera pijiwu muguwo tagabo.
Paulore tukutaido Paoji, Colossa kejewyge ero pemegarewy koia. Cenogwa kuridodui tu tu je dytabo, cere tukutaido Pagimejera Jesus Cristo Uo Aroe Eimejeraji. Paga karega, cemeardure boe egoi tameartorui Cristo jituji, tamearudu kurii pemegarewyge eiamedu jituji. Tabagare makudumode tagaiboe baru tadaboe bogai du koia. Awu tabagare bogaiboe makudure tagai, boei Pao o Bakaru Pemegarewy kogado tawiegai dytabo. Awu aregodure tagaewu Bakaru Pemegarewy, du ure taodo moto jamedu boe kao, du tudu kuricigore tu tu jii je. Oinore boere tadoda jii tameardui boei Pao o boe pemegarewy kogado tawiegai kejewu meri piji jii oino. Du taerduware ji awy pameardu kurire jiwu pameduia Epafra jabiji. Ure tugera braredo cei tui nono Cristo utugareie ure pudumidu kodiwore. Emare ure cewie tameardu kurie pui Pao Utaroe ui tameardu awadydo du koia.
Ure togwa kurido Paoji eparu tabo. Du kodire cegi jamedu, nowy cemeardure kejewu meri piji, cenogwa kuri kurido Paoji tabaru tabo. Cenogwamagudure ji taerduwa kororogodywo taidure jiboeji, taerduwa jamedu boe tabo, tamearduwa pemegarewy jamedu boe tabo du bogai. Du tabore taromode nono Pagimejera aidure jiboeji, tai jekaredo boe jamedu jiboeji, tai taro pemegarewy kurido dytabo, tai taerduwa rakado Paoji tu tu je dytabo. Paoi tadurudo boe jameduji turo rakarewy kurirewy tabo, dytabore tamode tawudugudo tai, tamode tadurudo boe jameduji. Tagi jamedu, tamode tukutaido Paoji taegare tabo, ure paenado pemegarewyge eonare jiboeji turugu pemegarewy tada kodi. Paore padawyje boecorewy piji ure parego tumeardu kuricigore jiwu tonaregedu o boe pemegarewy kae. Awu Onaregedu ure paro pegarewy okwado, ure paginorudo. Kejere paerdure paeku tabo paerdukare jiwu Paoji. Boe eiamedu boe etumana boetojiwunure ema. Kejere baru tadawu boe eiamedu boe, awy moto kejewu boe jamedu boe towyjedure keje, ceerdure jiboe jamedu boe, ceerdukare jiboe jamedu boe; baru tadawu ro rakareboe jamedu boe, tupadoge eiamedu boe, towyjedure keje, towyjedure ai. Rakojere jii je, boe eiamedu boe otodai, boe eiamedu boe eragoje kimore keje jamedu. Emare Pao uwobe eimejera rema, emare jewodure birewyge epijiwu boetojiwu rema. Du kodire mugure boe eiamedu boe emuga boetojiwu keje. Paga karega Pao aidure boe pemegarewy jamedu boe muguwo tada kodi. Aidure ure towyjeboe jamedu boe, awy moto kejeboe, baru kejeboe jamedu boe ewudugugodywo pui, ui tugu jamedu boe redo i padui pugajejedykeje boe etai du koia. Tagi jamedu, marigudu boe tuginoiwygere tagi jekai, tagonare ji, tameardae pegarewy, taro pegarewy koia. Mare icare ure tabemegado Tonaregedu bitodui tugody tabo du koia, taedu pemegawo, taedu jetorowo tuiegai, boe enogwa puredu kawo tai tuiegai. Mare tagedu rakado tameartoraeji, tadurudo tabagai tameardure jiwu Bakaru Pemegarewy bogai, du kogadodure mugure baru kudawu boe eiamedu boe ewiegai. Imi, Paulo, imire awy Bakaru Pemegarewy epare imi.
Paulo maragodae. Icare iegarere bare iiwu icebaeji tagai. Okwa kimore Cristo ucebae jiboe inure kororogodydo ikodykeje, o Igreja paru tabo, dure Cristo uredu rema. Paore to Igreja utugaredo imi tui awy imaragodae maku inai tagai, iwo tuwadaru kogadody pemegado. Awu biadodureboe pemegarewy biadodure jii boe oto piji mariguduwyge etai, mare oino awadodure tudugarege pemegarewyge eegai. Pao aidure tuwo pemegarewyge edo boe pa oinoie awy biadodureboe pemegarewy kurire judeukare emawyge etai duji. Dure oino: Cristo, pabagare bogaiwu, mugui tadoda. Jire cereadodure, cenogituwai boe eiamedu boei dytabo, cei boe eiamedu boe eerduwado boe jetororewy jamedu boeji, ma, ime eiamedywo tuiedorodo Cristo tada. Awu inodu koiare imaragodure, awy inodu koiare ire ipewudo Cristo ro raka ro rakai itada dytabo.

2. Paulo morora amagadure Asia kejewu Pao uwobe eigoia. Itaidure taerduwawo imaragody rakai taigoia, mugure Laodicia kejewyge eigoia, jordukare ii kimowyge eiamedu koia jamedu duji. Itaidure tamedywo tadoda, tameardu kuriwo pui, tameardu awadydody kuricigowo, taerduwawo Pao o boe biadodureboe pemegarewyji, dure Cristo rema. Tadare boe eerduwadoboe jamedu boe, boe emeardae pemegarewy jamedu boe meture tada. Imagore oino tai iaboe iaboe ekawo taeku to pui tuwadodae pagarewy tabo. Paga karega, ipuredukare tai ikodytabo, mare iragojere tadoda itaroe tabo, iegarere iordui taro tagago, tawadaru pemegai, tarokai doi doi je tameartorui Cristo jitu tabo. Tamagai tare tageragu Cristo jitu reorere, tamerumode keje jamedu. Taragoje rakado keje, tagaba tawure taru piji, taiodo tameartorae keje, taerduwadody magai du reore, tamedui tadoda dytabo, tamago pemegai jitu tabo. Tameardu awadydo tai. Tagaba boedo taeku to pui tumagoi tuiorduwa paga pagarewy jitu tabo, duwygere eiore ime eroia keje, awy moto kejeboe keje, mare eiokare Cristo keje. Kejere paerdure paeku tabo Pao Aroe Eimejera remawuji. Awu baru tadawu ro rakareboe eimejeranure ema, koiare boe pemegarewy jamedu boe makudure tagai. Kruca padure tawygeje jamedu, mare boe ekera pijiwu kruca karega, mare Cristo o kruca, dure pai pagody jiboe pijido dure ema. Tai tagao pegodo dytabo tamedure Cristo apo moto tada, mare taewodure apo jamedu tameartorui Pao ro rakarewy jitu koia, du ure jewodydo birewyge epiji. Tawire taro pegarewy kai, takai tawiri krucado du koia, mare Paore taewodydo Cristo apo. Ure paro pegarewy barigu pabiji, butugugodure pai. Ure nowy bapera ui pawarigu boe pegarewy todu pegado, ure okwado rugadu, butugugodure pai. Ure awy moto kejewu ro rakarewyge ekera kedodo, tui boe redugodydo ei dytabo, tubadui i keje dytabo. Iaboe iaboe emago pega kawo tai tagogwagere jiboeji, tagudure ceboeji, iarema ia taegarei tai tago joru butu keje rabodu, iarema ia ari rutu keje rabodu, iarema ia Sábado meriji rabodu. Awu inodu jamedu boe aregodumode pagaiboe pemegarewy o boetugu rema tu je. Boe riki remawure Cristo rema. Iaboe iaboe ekawo tagody pemegare awara jiwu mori pemegarewy aru tabiji, tui tuwiegadu dytabo, iarema tui tupadoge ekurido dytabo. Awu tunuiao tabore enure tuwarigu boeto, enure tojarodo pudui, enure togorawu awy moto kejeboe tabo. Eiokare Pao uwobe etaorato, koiare ure boe eiamedu todui puidu ure enogwagedo, ricodydo, Pao meardae pemegarewy rekodaji. Tawire awy moto kejeboeji Cristo keje ma, kodiba tare boedo takado tarodo, taragoje magai moto keje kimo du reore? Egore tai: Takaba tageragu, tagogwage kaba, tagogwa paga kaba. oino tai. Awu inodu jamedu iaboe iaboe karega ure ema, imei boe eroiagudu rema tu je. Umode nono boe pemegarewyre, tui tuwiegado dytabo, tui tugody okorido dytabo, mare nowy eroinodu paga nure, unure boe ekodu aidydo tu rugadu.

3. Pae maiwu Cristo tadadu. U! Kode! Taewodure Cristo apo ma, tadydo cebojeboe bogai Cristo mugui Pao kana jetororewy jaogwai du kae. Tagaidydo cebojeboeji, mare awy moto kejeboeji karega. Paga karega, tawire, taedody biadodure Cristo apo Pao aroe Eimejera tada. Cristo, paere kejewu, umode towadydo dykeje, towadodumode apo jamedu boe pemegarewy keje. Kodi icare, tadorogado tai awy moto kejeboe piji: boe erebarae, boe ero boe ego pegarewy, boe ekiarigodae pegarewy, boe etaidae pegarewy, boe etogeae pegarewy, du ure nono boei tubujodo Paokare emaboeji du reore. Awu inodu koiare ure Pao kodu kagirido meartoru bokwarewygei. Tagi jamedu ia boe keje tarore ino jamedu tamedui taro pegarewy tada dytabo. Mare oino, tare tagera ra awy inodypiji: tagody kagirae, boe ekorii taidu, tameardae pegarewy, tamago pegai puidu, tawadaru me joi pugajejedypiji. Tawadararodu kaba pui jice woje jice woje, tare tagera ra boecodurewy piji, ro boe piji. Tare boe maiwudo tagi, tai tamaidydo tu tu je dytabo, tawo nono ure tadowyjewure, taerduwa pemega tabo. Du kodire oino pugeje Grécia kejewu bokwa, Judéia kejewu bokwa, kruca padure kejewu bokwa, kruca padukare kejewu bokwa, ia moto tuginoiwu kejewu bokwa, boe etugare emawu bokwa, boe etugarekare emawu bokwa, mare Cristo mitodure meture paiamedu tada. Tagi, Pao Aroe Eimejera ogenure tagi, pemegarewygenure tagi, Pao meardu kurire jiwygere tagi, du kodire tawabo okorobadydo tagoiagudytabo, tagaidu pemegarewy tabo, tai tawiegado dytabo, tagai boedo tagi dytabo, tawugugugody tabo. Takaba tamedage ero korido tai, tawudugugo pui taro tawadaru pegare tu tu pui dykeje. Paore butugugody magai tai du reore, tawudugugodumode tamedage ei jamedu. Mare ema remawu tameardu kurido pui, awure pemega remawure. Pagimejera Jesus Cristo metuwo tawabo tada, du bogaire Pao makore tawogai, tawo mito tu je. Tamode tukutaido tu tu Paoji jamedu. Jesus Cristo o bataru muguwo tadoda taro pemegarewy jamedu boe tabo ma, tawo taerduwado pui, tawo awy inodu awadydo pui taerduwa jamedytabo. Pao o boe pemegarewy mugui tadoda du koia, tarago Paoji tawabo jamedytabo, Pao ukeroiaji, boe ekeroiaji, aroe ekeroiaji. Taromode jiboe jamedu boe, tamagomode jiboe jamedu boe, tarodo tamagodo ji mare Pagimejera Jesus Cristo ie tabo, tai tukutaidu Paoji apo dytabo.
Boe eiamedu boe eimejera Cristo rema. Areme tameartorudo tagoge ewadaruji Pao aidu reore. Ime, tameardu kurido tawirei, tagaba etogorido, tagaba ekiarigo. Boe etore, tameartorudo taomagei boe jamedu boe keje, oinodu umode Pao jekaredo. Boe etuomage, boe etujemage, tarokowodu kaba tagorei, ero kawo doi doi boeji. Boe etugarege, tameartorudo awy moto kejewu tagimejerage ewadaruji, tamaragodui tu eegai tu je du karega, taemarui tawo ime eegaredo du bogai karega, mare tawabo jetorogody tabo, tabagudui Paoce dytabo. Taromode jiboe jamedu boe tarodo ji tawabo jetorogody tabo, boe ero magai Pao ai du reore, mare ime etai du reore karega. Taerduware mori makudumode tagai Pao iera piji duji. Du kodi icare, tamaragodydo Pagimejera Jesus Cristo ai. Ro pegarewy imedu, ro pegarewy mori makudumode ai, pakare paginoi paginoi Pao jekai kodi.

4. Boe eimejerage, boe mori jetororewy maku tadugarege etai, taerduware tagimejera mugui baru tada duji jamedu.
Bae enogwamagudui apóstolo aidu. Tadurudo, tameardu awadydo tai tagogwamagudui tu tu je dytabo, tai tagurido Paoji dytabo. Tagogwa magudydo cenai jamedu, tamagodo Paoji uwo baiporo jado pawadaruji, cewo Cristo o bakaru awadydo, awy bakaru pemegarewy koiare imugure baicorewy tada. Itaidure iwo awy bakaru awadydo boe etai uwo nono ure turugadu inaiboe reore. Tado nono iaboere jiboei pamedagekare emawygei. Taerduwado tawo taro pemegado taroiware dykeje. Tamago pemegado jii je, tawadaru rodo sal tabo, tamago jetorowo boe emagore taidu jipagi tu tu tu je. Awu imeardu kurire jiwu iwie Tíquico, maragody pemegare Pagimejera maragodae kejewu imeduia, readodumode tawiegai boe jameduji. Ire utudo tagai awy inodu bogai, taerduwawo inoba boere cei woe ma, tawabo butugugodywo. Kodumode awy cemeardu kurire jiwu cewie pemegarewy Onésimo apo, dure tawobe reno. Emode tawie ure tudowyje woe cenaiboe jamedu boeji.
Bae eimadae. Mugure baicorewy tada itabowu Aristarco imadure tawogai, Marcos jamedu, Barnabé uwagedu, du tameardure akaru jiwu marigudu. Aregodumode tagae dykeje tabo pemegado apo. Jesus jamedu, iei jetororewy cedu, imadure tagabo jamedu. Judeudoge etada ere mito tu je tumaragadui itabo Pao o boe pemegarewyji. Enure iegare kuricigodo. Epafras, ia tawobe, Jesus Cristo utugare, imadure tawogai jamedu. Emare ure tubewudo tabaru tabo, tarowo nono Pao aidure jiboe jamedu boeji. Imogonure boe jokoduji maragody kuricigoie tabaru tabo, mugure Laodicéia kejewyge eparu tabo, Hierápolis kejewyge eparu tabo. Cemeardu kurire jiwu jorubo kuru epa Lucas imadure tawogai. Dimas jamedu. Tagimadydo ikie tabo Laodicéia kejewu iwiemage ebo, Ninfas apo jamedu, mugure uwai kejewu meartorurewyge ebo jamedu. Tamagore awy bapera jitu keje, boe emagodo ji Laodicéia kejewyge etai jamedu, tagi jamedu, tamagodo Laodicéia kejewyge ewogaiwu baperaji. Tamagodo Arquipoji jetu pemegawo Paore maku pudaiwu tumaragodaeji. Awu ikimadui oinodu, imi, Paulo, ire atugodo ikera tabo. Pao o boe pemegarewy muguwo tagabo.












I. TESSALONICENSES

PAULO O BAPERA ATUGO TESSALONICA KEJEWUGE EWOGAIWU RRKODAJUWU

1. Boe paru. Paulo, mare Silvano, mare Timóteo, cenure awy bapera atugodo Tessalônica kejewu Igreja bogai, Pao Aroe Eimejera ie tabo, Pagimejera Jesus Cristo ie tabo. Boe pemegarewy, boe butugurewy muguwo tagabo. Cere tukutaido tu tu Paoji tagai, cewiabutui tu tu tawygeje cenogwa kuridodae boe keje. Paga karega, Pao Aroe Eimejera jekai, cewiabuture tu tu tamaragodui tameartorae tabo, taiagudytabo, tabaga tabo Pagimejera Jesus Cristo bogai dytabo, Pao Aroe Eimejera aiwoi tai dykeje. Pao meardu kurire jiwu cewiemage, ceerduware Pao makoi tawogai duji. Paga karega, cereadodure Pao o bakaru Pemegarewyji tawiegai, mare cewadaru tabo tu je karega, mare cero raka tabo, Aroe Pemegarewy tabo, boe rikirewy tabo. Tagirema tagodure ceregodaji, Pagimejera rekodaji, tai tageragu Pao Bakaruji taegare tabo, Aroe Pemegarewy tabo, tajebae kuricigorewy oiado. Oinore tare boe enoebatodudaedo tagi Macedônia kejewu, Asia kejewu meartorurewyge etai. Boe jokodu Pao bataru utui tabijidu ako aregodure Macedônia kae, tu karega, Acaia kae tu karega, mare tameartorui Pao jidu ure taodo boe jamedu boe parugajeje. Du kodire cemago jokodumodykare awy inoduji. Boe jokodure, boe ereadodynure boe jamedu boe keje inoba tare tageragu cei, tai tagera ra paga pagawu aroe eimejerage epiji, tawo tagirimi Pao remawu ae, tawo Pao remawu utugaregedo tagi. Tabagawo aregodui baru pijiwu tonaregedu jewodui birewyge epijiwu Jesus bogai, du ure pagaru boe ekodu kagirae aregodumodedypiji.

b.Iwiemage, cemeartorui Pao jitu koia ure cedurudo cemagowo Pao o Bakaru Pemegarewyji tawiegai, boe pemegakadu oiado. Awu cenagoi taidu aregodukare boe jokodukaredypiji, cewo taeku to pui karega, cewo taekuri pagado karega. Mare Pao meartorure cei, cewo ime etaidydo du bogai karega, mare cewo Pao, aiwore pawabotodu, aidydo du bogai. Paga karega, jii je cekare iaboe iaboe ekurido paga tu je, taerduware oinoduji. Jii je cerokare iaboe boeji ceemarui awy moto kejeboe bogai dytabo. Pao jorduware nowy boe oinoduji. Ceemarukare boewo cegurido du bogai, tawo cegurido du bogai karega, ia boe ewo cegurido du bogai karega. Cristo o apostolodogei cegi du reorere, umode turugadu cewo cedo nono boe kurirewyge boe eegai. Du kodi karega, cere cewiegado tadoda. Cerore nono aredui tore enogwagirido du reore. Du reorere cenogudu ceiagudu tagabodu koiare, cedaidure cewo Bakaru Pemegarewy maku tagai, mare tu je karega, cewiwo tu tawygeje jamedu, cemeardu kurire jiwygere tagi kodi. Tawiabuture cemaragodae keje, cemedugodae keje. Cemaragodui boecoji, meriji, cekawo tamorora amagadydo tai dytabore cere Pao o Bakaru Pemegarewy kogado. Taerduware, Pao jorduware jamedu, oinoie cero pemegare, cero jetorore, cero pegakare meartorure Pao jiwyge tai. Taerduwa birigodure ceroi tu tu tai umagai ia imedu roi torei du reore duji. Cenogituware tai, cere tameardu awadydo tai, cemagore tai tarowo nono Pao orere emawyge ereore, du makore tawogai to boe pemegarewy kae, turugu pemegarewy kae. Du kodire cenure tukutaido tu tu Paoji, tare tageragu tameardure ji ceiabijiwu Pao bataruji kodi. Tare tageragu ui nono ime ewadaru reore karega, mare ui nono Pao Bataru ema remawu reore, du ro pemegare meartorure jiwyge tai. Paga karega, tagire, cewiemage, tagodure Pao o Igrejadoge emugui Judéia kejewyge eregodaji, Jesus Cristo o Igrejadoge eregodaji. Paga karega, tagi jamedu tawobere tajebaedo, judeudoge ero magai ei du reore. Awu judeudoge emidody ere Pagimejera Jesus Cristo bito, ere profetadoge ewido, etonare cei jamedu, duwygere ekare Pao jekaredo, etonare boe eiamedu boeji. Etaidukare cemagowu judeukare emawygei ewo cinorudo du bogai. Oinore ere tudo jii turo pegarewyji. Mare oino Pao korii eidu aregodure etae. Cegi, cewiemage, pawogware pubiji biega tu je, mare pawabo tada paedure puapo, pagaidu remawunure paerdywo pui pugeje kuri je. Cere ceduiagu tawogai pobe tu je karega, imi, Paulo, mito tu je rakudu, mare Aroe pegarewy ukare ceroiwado. Tagi karega ure cebagare bogaiboe, ceegarere jiboe, cenojarore jiboe pagimejera Jesus Cristo jekai, aregodumode kejewu meri keje? U! Tagire cegareaere tagi, cenojaroraere tagi.
3. Timóteo ro. Mare ceroiwakare cebagawo gu pugeje, du kodi icare cedaidure cemuguwo ceginoi woe Atena keje, Cewo cewie Timóteo, Pao bure joia Cristo o Bakaru jiwu, utudo tawogai, uwo tadurudo, uwo tameardu awadydo tai tameartorae keje. Iaboe iaboe emorora amagadukawo awy cejebaeji. Paga karega, taerduware ceonai awy inodu paru kae duji. Ceedui tagabo kimo dykeje, cemagore tawiegai ceerdumodyie cejebaeji, boe magai ceidure. Taerduwa pemegare inoduji. Du kodire icare iroiwakare iwuduguwo pugeje, icare ire iaboe enorado tagagaru bogai, ipagudure Aroe pegarewymode tawarigo boe pemegarewy piji duji, pamaragodae paga rabodu ure. Macare Timóteo ure tugirimi tabiji, ure cewiie tameartoraeji, taro tagago pemegai pui duji. Ure cewiie tawiabutui tu tu cewygeje duji, tagaidui taerdywo cei kimo duji: Cegi cedaidure ceerdywo tai jamedu. Du kodire cewugugugodure tameartorae koia, awy cegiarigody boe keje, cejebae boe keje. Icare cewodure pugeje ceerduwai tarokai doi doi boeji Pagimejera keje duji. Oinore cenure tukutaido Paoji tagai, ceegare kuricigore jekai taigoia du kodi. Oinore cemagore Paoji meriji, boecoji, ceerdywo tai pugeje, cewo ia okware kimo tameartoraejiboe pemegado. Pao Aroe Eimejera, Pagimejera Jesus Cristo edo cedawara boado cedywo tagae. Pagimejarawo tameardu kurii puidu itodydo, cemeardu kuri magai tai du reore. Duma tawabo ro rakawo, pemegawo Pao Aroe Eimejera jekai, Pagimejera Jesus Cristo aregodumode toge pemegarewyge ebo jiwu meri keje.

4. Okituwanure boei, boewo tubemegado, boe enogudywo puapo. Icare cewiemage, taerduwadodure ceiabiji inoba taromode tawo Pao jekaredo du bogai, tarore ino rugadu. Cenogwamagudunure tai Pagimejera Jesus Cristo ie tabo, tagodywo gu gu tagodobiji. Taerduware cere taromodedu Pao Jesus Cristo ie tabo duji. Pao Aroe Eimejera aidae reo: tawo tabemegado, taro pega kawo, taedywo tagoduji tawiriji tabemega tabo. Tai taginoi mito tu tu jedu taerduwawo tadorogai tai tabemega tabo duji. Takawo boe ero ego pegarewydo tumugudo tawygeje, ao pegokarewyge eerduwakare Pao jiwyge ero reore. Iaboe iaboe ekawo tawie joku to pui awy inoduji; paga karega, Pao umode awy inodu jamedu boe morido cenago magai tai jao du reore.Pao makokare pawogai pegareboe kai, mare u, pemegareboe kai. Umode awy inodu redugodydo pudui, mare unure boe redugodydo Paoji, du ure Aroe Pemegarewy maku tagai. Cemodykare bapera atugodo tawogai, awy boe ewudugugodae jiboeji, mare Pao mitodure ure taerduwado tameardu kuriwo pui. Boe jokodu, oinore tarore tawiemage eiameduji, Macedônia jamedu boe keje, mare cenogwamagudunure tai tagodywo tagodobiji gu gu tabemega tabo. Taro butugudo tamaragodui tamaragodaeji tagera tabo dytabo, cemagoi tai du reore. Taro jetorodo tawiekare emawygei, takawo boe emorora amagadydo pudui.
Birewyge eewodumodedu. Cedaidure taerduwa bokwawo birewyge eiboeji, du ma tagiarigody kawo ia boe ekiarigody magai du reore, emeardaere boe ewogwaie ure pi tuku je duji. Pameartorure Jesus bire duji, jewodure tuwi piji jamedu duji ma, pameartorumode Paomode bire Jesus tadawyge erego apo pudae duji. Pagimejera bataru rekodaji cenure awadydody reo: Pao aregodumode dykeje, cegi cewikai kimodu, cegodumodykare birewyge etododai. Boe aregodumode pudae dykeje, Tupa akomode dykeje, ika akomode dykeje, Pagimejera mitodu umode turawyje baru piji, dykejere bire Cristo tadawyge eewodumode boetoji. Du kejere awy bikarewyge pagi, paedui moto keje kimowyge, paregodumode ebo jamedu boetugu aoji Pagimejera togi ceboji, cemuguwo apo jii je. Du kodi icare, tawudugugo tu tu pui awy bataru tabo.
5. Pagimejera aregodumodedu. Mare inobadykejeba awy inodu umode tudowyje, iwiemage, umodykare turugadu iwo awy inodu atugodo tawogai. Paga karega, tagi rugadu taerduwa birigodure Pagimejera o meri aregodumode ia iwogureboe reore boecoji duji. Boe egomode: Boe butugure, boe emorora amagadure kejeboe bokwa oino dykeje kuri je, boe ewogwa aregodumode pi tu etai, aredu meardu magai tuguri jirigody reore du reorere, emodykare tuginorudo. Mare tagi, iwiemage, taedukare boeco tada, nowy meri aregodywo tagae iwogureboe reore. Paga karega, taiamedu taedure urugureboe keje, meri keje. Boeco tadaboe karega ure pagi. Kodi icare panudu kawo iaboe enudure du reore, mare pawo paeku jado, pagodorogawo pai. Paga karega, unudurewyge enudure boecoji, joku bai bairewyge ere tuioku bai baido boecoji. Mare meri jiwyge pagi, pagodorogawo pai. Pare pabeagajejewudo pameartoraece, paiagudaece, pare pago aedo pabagai pawo paginorudody rema. Pao ukare paenado boe ekorigodaeji, mare pawo paginorudo, Pagimejera Jesus Cristo koia. Du ure tuiwodo pagai paedywo pudabo, paedadytabo iarema panudytabo rabodu. Du kodi icare tawudugugo pui, taro pemegado pui jekai, nono tarore marigudu. cenogwamagudunure ai, iwiemage, tawo okituware taiwyge, maragodure tagabo tuwo tagody pemegado Pao aidu reorewyge ekurido. Tameardu kurido ei emaragodae koia. Ero butuguwo tadoda. Cenogwamagudunure tai jamedu cewiemage, tagogituwado ro pemega bokwarewygei, tugugukai puduiwyge emeardu awadydo pudui, tagerabraredo roiwakare pudabowygei, tabemegado boe eiamedu boei. Tagaiwodo iaboe iaboe ekawo turo pegarewy kirimi ro pegare pudiwygei, mare tabewudo tawo taro pemegado pui, boe eiamedu boei jamedu. Taegaredo tai boe jameduji. Tagogwamagudydo Paoji boe jameduji. Tamode tukutaido Paoji boe jamedu boe keje. Oinore Pao aidure tarowo, Jesus Cristo tada. Tagaba Aroe Pemegarewy okwado. Tagaba profetadoge emagore jiboe redugodydo pudui. Tagogado boe jamedu boeji, tagedu rakado tu boe pemegarewyji. Taedu jaedo boe pegarewy jamedu boe piji.
Imadureboe. Butugugodurewy Aroe Eimejera uwo tabemegado taiameduji. Tameardae, tagaroe, tagody jetorogodywo Pagimejera Jesus Cristo aregodumode du kae. Makore tawogaiwu ro jetororewy rema, emare umode turo kororogodydo tai. Cewiemage tagogwamagudydo cenai jamedu. Tagimadydo cewiemagei tagogwabidui ei dytabo. Inogwamagudunure tai Pagimejera ie tabo, awy bapera atugo kogadodywo pawiemage eiamedu boe ewiegai. Pagimejera Jesus Cristo o boe pemegarewy jetuwo tagabo.







I I .TESSALONICENSES

PAULO O BAPERA ATUGO TESSALONICA REJEWUGE EWOGAIDU II

1. Boe eimadu. Paulo, mare Simão, Mare Timóteo, cenure awy bapera atugodo Tessalônica kejewu Igreja bogai, Pao Aroe Eimejera ie tabo, Pagimejera Jesus Cristo ie tabo. Pao Aroe Eimejera, Pagimejera Jesus Cristo eno boe pemegarewy, boe butugurewy muguwo tagabo. Cewiemage, cenure tukutaido Paoji tu tu tagai. Du pemegare, ure turugadu, paga karega, tameartorae kodunure tao kae tu tu je kodi, tameardu kurii puidu unure taodo jamedu. Oino cenojarore cei Pao o Igrejadoge etada, takare tawure taru taro pemegarewy piji du koia, tameartorae koia, taedui boe etonai tai, tajebae tada dytabo. Awu inodure Paoi tugogadody pemegado taidu awadydo, taedywo Pao o boe pemegarewy keje du bogai, du kodi boere tagogorido. Boe jokodu, ure turugadu Pao jekai, tuwo ure tagogoridowyge etogorido. Tagire tagogoridodure oino mare umode tawudugugo tai, cei jamedu, Pagimejera Jesus Cristo umode towadydo jiwu meriji. Emare umode turawyje baru piji to tupadoge ro rakarewyge ebo. Aregodumode tumedui turugu rakarewy tada dytabo, tuwo tugogado jorduwakare Pao jiwygei, meartorukare Pagimejera Jesus o Bakaru jiwygei. Awyge boe pegamode ei jii je, jaegiri Pagimejera joku piji, ro rakarewy urugu piji. Nowu meri keje Pagimejera aregodumode tuwo tugurido pemegarewyge etada, meartorure jiwyge eiamedu erowo ta ji. Tagire tameartorure cere taerduwado jiboeji jamedu. Cebagai awy inodu bogai dytabore cenogwamagudure tu tu tabaru tabo Paowo tado tarugadu tamaragodaeji, uwo tado tagaidure jiboe pemegareboedo turugadu, uwo tameartorure jiboe kodu pemegado jamedu. Oinodytabore Pagimejera Jesus Cristo akaru kuridodumode taiogi. Tagirema taguridodumode keje, Pao, Pagimejera Jesus Cristo o boe pemegarewy rekodaji.

2. Pagimejera aregodumodedu. Pagimejera Jesus Cristo aregodumodedu jiboe, pamode pado pui apo jiboe, cenogwamagudunure tai, cewiemage, Tagaba boedo tamorora amagadydo ia boe enuiao koia, iarema ia boe ewadaru koia, iarema ia boe egore ire atugodowu bapera koia, akoi Pagimejera o meri puredugody iure duji. Iaboe iaboe ekawo tae to pui, paga karega, ia meartorurewyge emode tumeartoru pijido boetoji, imedu pegarewy, umode boe ewogwadowu imedu umode tuguwo boetoji. Cewu onare paiwu, cewy onare Pao ie mugure kejewu jamedu boe jiwu, onare boere tubujodo Pao jiwu, tui tumugudo Pao muga keje Pao uwai tada, tui boe eerdydo pudui tumagai Pao reoredure. Tawia jetukare imagoi tai awy inoduji iragojei tagabo kimo dytabo? Icare taerduwa birigodure ure onare ceiwu iera gogudowuji, du umode tuguwo taregodumode jiwu meri keje tu je. Paga karega, boe pegarewy maragodynure marigudu, tubagai ure tugera gogudowu okwamode du bogai tu je. Du kejere ro pegarewy jepadumode, mare Pagimejera Jesus umode inodu pegado togwamu dytabo, umode peagirido taregodumode tabowu turugu tabo. Awu boe pegarewy ui tuguo dytabo ro rakarewy jamedu boe umode tuguo apo jamedu, mare Aroe pegarewyge eimejera ro rakarewy koia, dytabore umode boe ekuri pagado. Awu turo pegarewy jamedytabore umode ure tuwogwadowyge eto pui, ekare tuwabo jado boe jetororewyji du umode einorudo, kodi karega. Du kodire Paore ia turo rakarewy maku etai emeartoruwo boe jokodukareboeji. Du tabore emeartorukare boe jokodu jiwyge eiamedu boe, tojaroi turo pegarewy jiwyge, emode tuwogwado taobiji.
Pao uwobe epagudumodykare . Cegirema, cemeardu kurire jiwu cewiemage, ure turugadu cewo tukutaido Paoji taigoia. Paga karega, jii boe paru piji Paore tugeragu tai tuwo to boe pemegarewy maku tagai, tudaroe Pemegarewy koia, tameartorure boe rikirewy jitu koia. Du kodire makore tawogai cemagoi tai Bakaru Pemegarewy jitu koia, Pagimejera Jesus Cristo o boe pemegarewy makudywo tagai du bogai. Du kodire, iwiemage, tawure tugu, tagedu rakado cere taerduwado cewadaru tabo, iarema ceno bapera tabowu boe ero pemegarewyji. Pagimejera Jesus Cristo, mare meardu kurire paiwu ure pagaidu akedu bokwarewy maku pagaiwu Pao Aroe Eimejera, ewo tawabo jekaredo, ewo tawure tugu taro pemegarewy, tawadaru pemegarewy jamedu boeji.

3. Boe emaragodae, boe enogwamagudae. Du kodi, cewiemage, tamagodo cebaru tabo, Pao bataruwo taodo, boewo tugeragu ji taidytabo, tamagai tageragu jitu reore. Tamagodo ji pamorora amagadu kawo pai pegarewy ime epiji, paga karega, eiamedu karega emeartorure Paoji kodi. Mare Pao pemegaguragare, umode tado tawure tugu, umode tugera braredo tai monoreboe piji. Tagima, cemeartorure tai Pao ie tabo, tarowo nono cemagoi tai du reore. Paowo tawabo kodu pemegado tameartoruwo pudui, tawo nono Cristo tugugui pudui du reore. Pagimejera Jesus Cristo ie tabo, cewiemage, cemagore tai tawo taiaedo iera kiarirewy ia pawiemage epiji, biapagakare cemagore puduiwyge epiji. Taerduware tarowo nono cero reore duji. Ceragojei tagabo dykeje cemugukare cegera kiari tabo. Cenogwage pagakare iaboe iaboe ekeji, mare cemaragodure meriji boecoji cemedugody tabo, tamorora amagadu kawo cei du bogai. Ceroiwa bokwa jokodu karega ure kodi karega, mare tarowo nono cero magai du reore. Oinore cemagore tai, ceragojei tagabo kimo dytabo: maragodukareboe ukare turugadu togwagewo jamedu. Aró, kode! Cemeardure iera kiarireboe emedui tadoda duji, etaidukare tumaragodywo, turo pegawo tu jire etaidure. Awyge eire cemagore, cenogituware ei Pagimejera Jesus Cristo ie tabo, ewuduguwo pudui tumaragodaeji, enogwagewo tumaragody tabowu tugeji. Tagi cewiemage, tamedugody kaba taro pemegarewyji. Iaboe emeartorumodykare cemagoi awy bapera atugo jituji ma, tagoebatodydo ei, tawiapaga kaba ei, epogurudodywo du bogai. Mare tabegawo ei du bogai karega, tagogituwado ei boe ego magai tuwiemage ei du reore. Ore boe butugurewy cewy Pao uwo to boe butugurewy maku tagai boe jamedykeje, taro jamedu boe keje. Ikimadui tagabodu, imi, Paulo, ikera tabore ire awy bapera atugodo tawogai. Oinore ire ikie bu tu tu je, ire atugodowu bapera jamedu boe keje. Ikera tabore ire atugodo. Pagimejera Jesus Cristo o boe pemegarewy muguwo taiamedu boe apo.






















I TIMÓTEO

PAULO O BAPERA ATUGO TIMOTEO BOGAIWU BOETOJIWU

1. Bapera paru. Imi, Paulo, Jesus Cristo o apóstolo, ure paginorudowu Pao aidu koia, pabagare bogaiwu Pagimejera Jesus Cristo aidu koia. Inure awy bapera atugodo meartorurewy itonaregedu remawu Timóteo akae. Pao Aroe Eimejera mare Pagimejera Jesus Cristo eno boe pemegarewy, boe okudurewy, boe butugurewy muguwo akabo.
Paga pagawu jorduwarewyge. Imode awia jetu inagore ai itui Macedônia kae dykeje boeji. Aragojemode Éfeso bakurirewy tada, akawo iaboe iaboe ia turoiware jiboe tuginoiwu kogado. Etogea kawo bakaru paga pagarewyji, boe enogiegidae akedu bokwarewyji. Nowu inodu kodukare Pao aidure jiboe rekodaji, mare boe ekorigodywo pui jice woje du bogai tu je. Awu inagore aiboe boe enogudodaenure ema, boture boe ewabo jetororewy piji, boe emeardae pemegarewy piji, boe emeartoru rikirewy piji. Iage, tui tudaru awy inagoino dypiji, ere tumagu tuwadaru paga pagarewy ai. Etaidure tuwo tudo nono boe eroiagudu epage ereore, mare eerduwakare tumagore jiboeji, tuiore kejeboeji. Ceerduware boe eroiagudu pemegaie ure duji, mare boe eromode tumeardae jetororewy tabo dykeje. Boe eroiagudu todukare pemegarewyge etai, mare pegarewyge etai, meartorukarewyge etai, meardae pegarewyge etai, ukare tumagu Pao aiwyge etai, ure pemegareboe pegadowyge etai, ure tuje, tuo kiargodydowyge etai, ure boe ewidowyge etai. Iera keadurewyge etai, akaru pegarewyge etai, ure tumedage epegadowyge etai, batararodurewyge etai, ure togwa pegadowyge etai, onare bataru pemegarewy jiwyge eiamedu etai. Oinore itonagodure jiwu Pao akaru kurirewy o Bakaru Pemegarewy akore.
Pao o boe pemegarewy. Inure tukutaido Pagimejera Jesus Cristoji, ure idurudo, ure ido irugadu tumagoi iwogai tumaragodae kae duji. Marigudu iwadaru pegare boe pemegarewyji, itonare boei, irorerure ei, kodi karega. Mare okudure itabo, irore iorduwa bokwa tabo, imeartoru kai kimo du koia. Icare Pagimejera o boe pemegarewy kuri remawunure ii, boe emeartorae tabo, Jesus Cristo okudae tabo. Boe jokodurewy, boe etaidae reo: Cristo aregodure awy moto kae tuwo ro pegarewyge edo cinorudo, duwyge etada boetojiwure imi rema. Okudu, oiagudu makudure inai ma, Jesus uwo togudu toiagudu awadydo inai boetoji ma, boe eerdywo ure tudo iiboeji, duma emeartoruwo ji jamedu, tuwo turemo boe eda pemegarewy akedu bokwarewyto. Pao ore boe jamedu boe jiwu, bi bokwarewy, paerdukare ji ui mito tu jedu, boewo akaru kurido, boe ewadaru jerebariwo apo jii je. Oino godu.
Boe enogituwae. Iioi profetadoge egoi aiboeji dykeje, imagonure ai, itonaregedu Timóteo: Adurudody pemegado aioi boe pemegarewy keje dytabo. Akedu rakado ameartoraeji, ameardae pemegarewyji. Iage ere tuwogwado tui tumeartorae pijido dytabo. Nowyge etada Himeneure, Alexandrere, duwygere ire emagu Aroe pegarewy ai ma, eerduwawo tukawo tuwadaru pegado boe pemegarewyji.

2. Boe enogwamagudywo boe eiamedu aidu. Imagore tai boetoji du reo: Tagogwamagudydo, tagogwa kurido, tamode tukutaido boe eiamedu boe eparu tabo. Boe eimejerage kurirewyge eparu tabo, jeture boeiwyge eiamedu paru tabo ma, ceragoje pemegawo, cero cemago jetorowo, cenogwamagudytabo, cero jetororewy tabo jii je. Oinodu pemegare ure paginorudowu Pao jekai, ure jekaredo. Aidure boe eiamedu boewo cinorudo, eerduwawo boe rikirewyji. Paga karega, Paore mito tu je, makore Paoji ime eparu tabowu ure mito tu je jamedu, dure imedu Jesus Cristo rema. Ure tumagu paiamedu boe morice. Oinore ure, oinore awadodure boe aregodui pudae dykeje. Imagore boe jokoduji, iwadararodukare, imire itonagodure iwo inodu kogado, iwo reko judeukare emawyge etae, iwo eerduwado ji, emeartoruwo ji boe jokoduji. Itaidure boe enogwamagudywo boe jamedu boe keje, tui tugera awogado baruto dytabo, tubemega tabo, tubegakai pui dytabo, tugorigodukai pui dytabo.
Boe enogituwadodae areme etaidu. Areme eiboe, itaidure aremewo towadydo tugudae aroia pemegai pudui dytabo, tojarokai tabo dytabo. Enoroekawo tao kororogody rema, enoroekawo tuguie meriri ekurewy rema, enoroekawo aroia kurukururewy rema. Mare enoroe remawu turo pemegarewy rema. Oinore ure meartorure Pao jiwu aremei. Aredu biapagawo makore bataru jiwuji bi dugu dugu tabo, tumeartorui bataru jitu tabo Itaidukare aredu okituwawo, ukawo tugo tumeardae tabo imedu kori, mare kiorogodywo tumago bokwa tabo. Adaore todure boetoji, Eva todure rekodaji. Adao karega jekuri pagadodure boetoji, mare aredu jekuri pagadodure, du kodire ro pegare. Mare umode tubemegado tui toredo dytabo, tojarokai pudui dytabo, tumeartoru tabo, togudytabo, tubemega tabo.

3. Pao bure jore bukejewyge emaragodae. Boe jokodu, aidure tuwo bispodo pudumiwu jemarunure ia tumaragodae kurirewy pemegarewy bogai. Mare ure turugadu bispoji uwo turo jetorogodydo boe eegai, uwo tuwiredo mito tu je, okwage kuri kawo, kudu kuri kawo, ro jetorowo, uwo tugeragu tumedage etaregodui tuwai kaeduji, roiwawo tuwo boe eerduwado. Kudu kurimoduka, ro monogodumodykare boei, butugugodumode boei tuwudugugody tabo, biapagamodykare iaboeji iaboeji. Jorduwamode tuietu pemegawo tuwaiji, umode tore emeartorudo tuwadaruji. Iaboe eerduwamodykare tuietuwo tuwaiji ma, kode, inoba jetumode Pao uwaiji? Meartorure maigody Pao jiwu ukawo ema, boe jokodu kare kare, ocaromode pudui ma, butumode Aroe pegarewy i tuwogwadody reore. Ure turugadu pawobekare emawyge emago pemegawo ji, ekawo tuwadaru rorerudo ji ma, butu kawo Aroe pegarewy meardae pegarewyto.
Diaconodoge. Diaconodoge jamedu, ero jetorowo, ewadaru uwo mito tu je, etaidukawo tugudu kuriwo, etaidukawo tuwo awy moto kejewu toroe itodydo. Ewo tumeartorure jiwu bakaru pemegarewy jetu pemegado tumeardae pemegarewy tabo. Emode tumaragodae paru tawyje du odai, boe enoebatodumode ei ma, boe eerdywo ro pemegarewygeie ure emage rugadu duji. Areme jamedu, ro pemegarewygemode emage, emago pegamodykare tumedagei, emodykare tudo co boeji, epemegamode boe jameduji. Diaconodoge jamedu, emode tuwiredo mito tu je, eerduwamode tuietuwo torei, tuwaiji. Paga karega, ro pemegare tumaragodae jiwyge, boe enogwa jerebarimode ebo, emode tudurudo tumeartorui Cristo jituji.
Bakaru pemegarewy kurirewy. Ii awy bapera atugodo dytabo, ipagare itu mariguwo awogai. Mare itumodykare kuri je dykeje, aerduware inoba aromode Pao uwai tada duji, du Pao jerewy o Igreja reno; kejere boe jokodurewy, boe rikirewy jore keje. U! Awu bakaru pemegarewy kuricigorewy rugadu reno. Ure towadydo boe ekodykeje, ure tudo turugadu Aroe Pemegarewy koia, ure towadydo tupadoge eegai, kogadodure ao pegokarewyge etai, awy moto kejewyge emeartorure ji, akaru kuridodure baru tada.

4. Paore towyjeboe jamedu boe pemegare. Aroe Pemegarewy mako awadure aregodumode boigoduwu boe kejeie iaboe emode tumeartorae pijido, tuwiapagai ure boe eto puiwu aroei, tuwiapagai Aroe pegarewy meardae jitu tabo. Ure turo tuwadaru pegarewy biadodydowu ime emode eekuri pagado, duwygere emeardae pega remawu nure. Etaidukare boewo tugera maku puai, etaidukare boe enogwagewo Paore towyjewu boe ekeji. Paore awy boe eke towyje meartorurewyge, jorduware boe rikirewy jiwyge enogwagewo ji taidytabo, tumago jerebari tabo. Boe jokodu, Paore towyjewu boe jamedu boe pemegare, boe ekiarimode jiboe bokwa, mare boe emode tugeragu ji tuwadaru jerebari tabo, tumago pemegai Pao jitu tabo. Paga karega, awy inodu pemegadodure Pao bataru koia, boe enogwamagudui Pao jitu koia.
Timóteo maragodae. Amode amedage eerduwado awy inoduji ma, Pagimejera Jesus Cristo utugare pemegarewy umode aki, aioi ameartorure jiwu bataru pemegarewy keje, akodure rekodajiwu boe eerduwa pemegarewy koia. Mare bataru paga pagarewy pijido, aora bokwarewyge ewadaru reno. Arokogado tu tu amagoi Pao jitu tabo. Boei turokogado tuwadae jitu boe karega ure ema, mare boe enogwamagudui Pao jitu pemegare boe jamedu boeji. Paga karega, makudumode boe etai awy moto keje, baru tadawu, boe pemegarewy meture tada. Boe rikirewy, ure turugadu boewo tugeragu jitu reo. Paga karega, cemaragodure, boe okorire cei ma, cere cebagare bogaiboe bu Pao iera keje kodi. Dure boe eiamedu boe einorudo, mare ure meartorure puduiwyge einorudo boetoji. Amode boe eroiagudodu, amode boe eerduwadody reo. Iaboe iaboe ekawo boe redugodydo ai iparedui aki du kodi. Ado nono iaboere boeji boe eiamedu eegai, awadaru keje, aro keje, akogudu aiagudykeje, ameartorae keje, aro kororogodurewy keje. Apagamode itaregodumodedu bogai du tonaji, amagodo tu tu bapera atugo pemegarewyji, akogituwado boei, amode boe eerduwado. Awiagodukaba boe pemegarewy makudure akai dypiji, du makudure akai bataru pemegarewy tabo, meartorurewyge eimejerage ei tugera bu awygeje dytabo. Awiapagado awy inodu boeji, ae jodo keje akaidu jamedytabo ma, boe eiamedu boe eerdywo akodui akodobiji aro pemegarewy tabo duji. Aetudo ai, aetudo are boe eerduwado jiboeji, adurudo awy boe inoduji; aromode awy inodu jitu keje, amode akinorudo, amode biapagare awadaru jiwyge edo cinorudo jamedu.

5. Boe enogituwadodu. Akaba amago okorido codurewy imeduji, mare amagodo ji amago magai ao jitu reore. Amagodo iparei amago magai awiemage ei du reore. Amagodo areme codurewygei, amago magai acemage ei du reore, amagodo nogware kugurei amago magai awie areme ei du reore, aro jetororewy tabo, amago jetororewy tabo.
Okoge bokwarewy areme. Awadaru jerebarido okoge bokwarewy remawu aremei. Ia okoge bokwarewy aredu oremode ma, iarema uwage pegamagemode ma, umode eerduwado ewo tuwobe ekurido, ewo maku tuje ai, tuo ai, ere maku marigudu pudaiwu jipagi, paga karega, awy inodu pemegare Pao jekai. Okoge bokwarewy remawu aredu, mugure tuginoi awy moto kejedu, pagamode Pao bogai, okwamagudumode Paoji meriji boecoji. Mare jekarerewy, aidurewy aredu bire marigudu tuie kimo dytabo. Edo tuwiabutudo awy inodykeje, ewo turo pemegado. Iaboe eetumodykare tuwobei, jeture pudabowygei ma, enure tumeartorae pegado, epega kodure meartorukarewyge epega kori. Aredu ukoge bokwarewydo, o joru kodure 60 koriwudo, ukogere mito tu jewudo, emare tu je remagudumode ukoge bokwarewy remawu areme etada. Duwudo ro pemegarewydo, boe ewadru jerebarire apowudo, ure tore eerduwa jetorogodurewydo, ro pemegare tu tu boe etaregodui tuwai kaewudo, dure ema. Kodure maiwu ukoge bokwarewy areme, emodykare turemo awy inoduto. Paga karega, emeardaemode tuwo tugogedo pugeje ma, ewiapagamodykare Cristoji pugeje. Nono ewiapagamodykare nowy tumaragodae boetojiwuji pugeje. Du tabo ma, emaragodae bokware, eture ba okwaji, emagomode tumagomodykare jiboeji, tui boe ekorigo pui, tui boe erugo pui. Du kodi icare itaidure ukoge bokwarewyge ekodui maidu ewo tugogedo pugeje, ewo tore ewodydo, eetu pemegawo tuwaiji ma, boe enogituwakawo ei. Iagere tuwogwado marigudu, ekodure Aroe pegarewy rekodaji du kodi. Ia aredu ukoge bokwarewydo uwobemode ia meartorure Pao jiwu ma, awy jetumode ji upope jokodu kawo Pao uwai keje, duma awy Pao uwai jetu pemegawo ukoge bokwarewy remawu aremei.
Makudumode Pao bure jore kejewyge etaiboe. Pao bure jore kejewyge ero pemegai tumaragodae jidu, mori makudumode pobe etai. Makore Pao o bakaru jiwyge, ure boe eerduwadowyge, awygere ekodumode boetoji. Paga karega, Pao o bapera atugo akore: “Akaba tapira ja gogudo ui boe a rawyje dykeje“ (Deut 23,4). Ia boe keje akore jamedu: “Maragodurewy umaragodae mori makudumode ai” (Lc 10,7). Awiapaga kaba boe emago pegai Pao bure jore kejewyge eiduji, ameardu rumode iaboe ei pobedu cedu eiabiji, iarema, ei pobe ma jewu metula bokware eiabiji duji. Ro pegarewyge, amagomode ei, akogituwamode ei boe eegai ma, emedage epagudugodywo jamedu, ero kawo ino. Imagonure ai Pao jekai, Jesus Cristo jekai, tupadoge eegai, arowo ino ameardae jetororewy tabo. Akaba iage ekurido, iage ewiegado, mare edo nono pureore. Akaba akera bu iaboe iaboe etao keje paga tu je ma, akawo atugu iage ero ego pegarewyto. Aedorogodydo ai. Awu inodu otobiji akudu kaba poboce tu je, mare akudydo ia parera kuruce akuriji, ameardu awadukare ai du kodi. Boe ere boe pa ia boe ero pegarewyji, boei tugogado ei dyotodai, ia boe ero pegarewy boe ere boe pa ji nowy boei tugogado ei du rekodaji. Du reorere ia boe ero pemegarewy ure towadydo kuri je, iagerema boe ekare boe pa ei boetoji, mare biadodumodykare jii je.

6. Boe etugarege eiboe. Boe etugarege eiamedu boe, tawadaru jerebarido tagimejerage ebo, boe eredugodukawo Pao ieji, Pao o Bakaru Pemegarewyji. Tagaba meartorure Pao jiwu tagimejerage eredugodydo, tamanamagere emage kodi, ere tudurudo turo pemegawo tai. Du jire amode eerduwado, du oinodytabore amode boe enogituwado. Iaboe umode boe eerduwado ia bataru tuginoiwuji tumeartorukai Pagimejera Jesus Cristo bataru pemegarewyji, boe eerduwa jetororewyji ma, imedu joku bokwarewynure ema, jorduwa bokwarewynure ema, mako paga paga nure, ure boe ekorigo pui tuwadaru tabo. Nowu inodu koiare boe ekorire pui, boe erugodure pui, boe emago pegare pui, boe etugu paga pagare pui. Meardae pegarewynure ema, jorduwakare boe jokoduji. Meardaere boe emeartoraeie umode enoe kuricigodo. Boe jokodu boe emeartorurae ure boe enoe kuricigodo, mare ure tuiegaredo pudui ure turugadu pudaiboejiwu ai tu je. Paga karega, pagaregodure awy moto kae boe bokwa tabo, pawogwamode piji boe bokwa tabo jamedu. Pagemode, pagudaemode ma, paegaremode awy inoduji tu je. Aidure toroe kuricigowowyge ewudumode turo pegarewyto Aroe pegarewy meardae rekodaji, ewudumode tumeardae paga pagarewy ro pegarewy makarewyto, dure ure tumugudo ime ewygeje jewoduioto, ewogwado du bogai. Paga karega, boe pegarewy jamedu boe parure diiero rema. Ia ime, nowy diiero ui tumorido ei du kodi, ere tuiaedo tumeartorae piji, icare ekiarigodae kuricigorewy buture ewygeje.
Boei tudurudo tumeartorae jidu. Akirema, Pao o imedu, arego awy inodypiji, akogeado boe jetororewyji, boe emeartoraeji, boe enogudui puapo duji, boe ewudugui pudui duji. Adurudo ameartorae jiwu amaragodaeji, akeragu boe einorudodaeji, du bogaire Pao makore awogai, ai ameartorae kogado ia boe makarewyge eegai. Inogituwamode ai, ure boe eiamedu boe jedowu Pao jekai, ure tuwadaru maku Pôncio Pilatos jekaiwu Pagimejera Jesus Cristo jekai: Awo akedu rakado awy aroiaguduji aro pemegarewy tabo, aro pegakarewy tabo jii Pagimejera Jesus Cristo umode towadydo du kae. Boe aregodui pudae dykeje umode boe eimejerage eimejera mito tu jiwu awadydo. Ema mito tu je bimodykare u rema, mugure boe etaregodumodykare kaewu, boe eerdukare jiwu, boe eerdumodykare jiwu urugurebo tada. Emare kurire, emare ro rakare jii je. Oino godu.
Oroe kurirewyge eroiagudu. Akogituwado awy moto kejewu oroe kurirewygei, enojarokawo pudui, ekawo tubagado turoiwa bokware jiwu toroe bogai, mare epagawo Pao bogai, du ure boe jamedu boe makudu kurido pagai, paegarewo ji. Amagodo ei erowo turo pemegarewyji, ero pemegarewywo enoroe kurirewy rema, eedori kawo toroe keje, ewo toroe maku taidytabo. Ewo tugera pemegado ia toroe pemegarewyji tudogi, ewo cinorudo nowy turoino du kodi.
Bapera ao. Timóteo, akedu rakado ameartoraeji. Awadaru paga pagarewy, boe ewadaru paga pagarewy pijido, boe emagoi tuiorduwa paga pagarewy tabodypijido. Iage ekodui nowy inodu rekodajidu, ere tuwarigu tumeartorae piji. Pao o boe pemegarewy muguwo tagabo.
 
















I I TIMOTEO

PAULO O BAPERA ATUGO TIMOTEO BOGAIWU REKODAJIWU


l. Bapera paru. Imi, Paulo, Jesus Cristo o apóstolo, Pao aidu reore, ireadodywo boe etai makudumode etaiwu Pagimejera Jesus Cristo o boe pemegarewyji, inure awy bapera atugodo imeardu kurire jiwu itonaregedu Timóteo awogai. Aregodure Pao pijiwu, Pagimejera Jesus Cristo pijiwu boe pemegarewy boe okudurewy, boe butugurewy muguwo akabo. Inure tukutaido Paoji, du aire imaragodure iwabo pemega tabo iogamage eroiaguduji, iwiabutui jii je awygeje, inogwamagudui Paoji meriji boecoji dytabo. Iwiabutui aeku kuru keje dykeje, itaidure iordywo ai, iegarewo rugadu. Iwiabuture cewy ameartorae boe jokodu remawu keje. Ace pega Loide, ace Eunice emeartorure boetoji akododai, mare iorduware rugadu ameartorui emeartoru reore.
Boe ekawo tubogurudo Pao o Bakaru Pemegarewyji. Du kodire inogituware ai awo atugu ato Pao ure maku akaiwu to boe pemegarewyji, ii ikera bu awygeje dytabo. Paga karega, Pao ukare pagudurewy aroe maku pagai, mare ure aroe ro rakarewy, meardu kurirewy, jorduwa rakarewy maku pagai. Du kodi icare, apoguru kaba amagoi Pagimejera akaru jituji, apoguru kaba ii imedui awy baicorewy tada duji. Mare adurudo acebaeji idurumagai icebae jiture, bakaru pemegarewy koia, Paoi adurudo du koia. Pao ure paginorudo, makore pawogai pudae, mare paro pemegarewy du koia karega, mare taidu rekodaji, makudure pagai boe otojiwu Jesus Cristo o boe pemegarewy koia. Awu boe pemegarewy ure towadydo, ure paginorudowu Jesus Cristo ui towadody dykeje. Ure tumorido boe ewiji, dykejere ure boe ewi bokwareboe urugu awadydo to Bakaru Pemegarewy koia. Imire itonagodure awy Bakaru Pemegarewyji, iwo kogado, iwo reko judeukare emawyge etai, iwo eerduwado ji. Awu inodu koiare boe okorire oino ii, mare ipogurukare, iorduware ioguduba kejeba ire ikijoru bu, iorduwa birigodure roiwamode tuwo ire maku pudaiboe padu pemegado nowy meri kae. Akedu rakado ire aroiaguduji, imago pemegare aiboeji, ameartorui Jesus Cristoji, ameardu kurii ji dytabo. Akedu rakado Pao o boe pemegarewyji, akijoru padui mugure padodawu Aroe Pemegarewy ro raka keje. Aerduware Asia kejewyge eiamedu boe ei tuiaedo ipiji. Figelo, Hermgenes emedure etada jamedu. Pao okudu oiagudywo Onésimo uwobei, du ure imeardu awadydo ii tu tu je, ukare tubogurudo awy meriri iku kogui ikera paru gajejewuji. Dure karega, aregodui Roma kae dykeje, jemarure iwogai togea tabo, jordure ii. Pao okudu oiagudywo apo nowy meriji. Akire aerduwa pemegare ui tugera braredo pai Éfeso keje duji.

2. Onare maragodure Pao jiwyge eiboe. Du kodi, aki itonaregedu, amode Jesus Cristo o boe pemegarewy kurido atoda. Ameardure iiabiji makarewyge eegaiboe amode maku jetororewy ime etai, ewo iage eerduwado ji. Adurudo itabo pajebaeji, awo nono Jesus Cristo o tugobaigare pemega reore. Ia Pao o tugobaigare rokare doi doi je awy moto keje boeji, aidumode tuwo makore tuwogaiwu jekaredo dykeje. Jamedu boadure boe ewoadure kejewu boe eegaiwu, boadukai nono boe ewoadumode du reore ma, boe emodykare aogejewu tugu aoto. Jamedu o boepa cewu, maragodumode tuwo tugeragu to boepa pijiboeji. Aerduwa pemegado inagoino jiboeji. Pao umode aerduwamode jiboe jamedu boe maku akai. Awiabutudo Pagimejera Jesus Cristo keje: boture Davi uwobe epiji, jewodure birewyge epiji. Awu inodure ino Bakaru Pemegarewy rema. Bukejere ikera ra paru kogudodure, iwure ra paru kogudodure ia ro pegarewy reore. Mare boe emodykare Pao o bataru bure ra paru kogudo. Du kodire ire icebaedo boe jamedu boece, Pao makore ewogaiwyge eparu tabo, ewo cinorudo jamedu, etaregodywo boe pemegarewy akedu bokwarewy kae, Jesus Cristo koia. Boe rikirewy reo: Pawimode apo ma, paemode apo jamedu. Pamode padurudo paedywo apo ma, paemode apo rugadu. Mare pamode paerduwa bokwado ji ma, umode tuiordwa bokwado pai jamedu. Pawudumode mare ema butumodykare , umodykare tuiorduwa bokwado tuwadaruji. Ewiabutudo awy inodu boe keje, akogituwado ei Pao ie tabo, ewo tuiaedo turugodui tuwadaru tabo dypiji, du pemegakare ei, mare tuwo biapagare jiwyge epegado du bogai tu je. Adurudo ai. Ado nono ia imedu ro pemegarewy, ia maragodurewy pogurumode ceboe bokwa du reore, ia ure bataru jetororewy kogadowu imedu pemegarewy reore, Pao jekai. Boe ewadaru biororewy paga pagarewy pijido. Nowu inodu, boe epegadody bogaiboe reno. Awu akoinowyge ewadaru ure boe ekodu kowyje, ure boe ekodu kowyjewu boe ekogodae reore. Himeneu, Fileto, emedure nowyge etada. Duwygere tuiaedo boe rikirewy piji, tumagoi boe eewoduie marigudu, duwygere iaboe edo tuiaedo tumeartorae piji. Mare Pao uwai paru reoreboe ure tuku je, kruca padure keje awy bataru tabo: “Pao jorduware togei” (Nm 16,6), awy bataru tabo pugeje: “Makore Pao ie jiboe jamedu boe emode tudaru pegareboe piji” (Is 26,13). Ruwobo meriri ekurewy cedu, meriri kigadure cedu mito tu je karega meture ia bai kurirewy tada, mare ruwobo ira cedu, rotu cedu meture tada jamedu. Iage boe emaragodae kurirewy epanure emage, iage boe emaragodae biegarewy epanure emage. Du kodi icare ure tuiedorodo nowy ewadaru pijiwu ure tudo nono awy ruwobo mori kurirewy reore, pemegamode, umode turugadu ore pudumiwuce, boe ero pemegarewy jamedu epanure ema. Aiaedo ipare ero pegarewy piji, aemarudo boe ero jetororewy bogai, boe emeartorae bogai, boe enogudu bogai, aemarudo awudugugodywo okwamagudure Paoji tuwabo pemegarewy tabowyge ei du bogai. Awiapaga kaba boe ewadaru biororewy paga pagarewy bogai, unure boe erugo pui tu rugadu. Ukare turugadu ia Pao utugareji okiwo boei tuwadaru tabo. Dure karega, umode tubemegado boe eiamedu boei, roiwamode tuwo boe eerduwado, umode tuwudugugo boe etokii pudui dykeje. Butugu tabore umode onare puduiwyge ekodu jetorodo, tubaga tabo Pao umode edo tubemegado, umode eerduwado boe jokoduji du bogai. Tubaga tabo emode tudaru Aroe pegarewy re ekogudo tabowu bukigu piji, ure erodo nono taidu pegarewyji dypiji, dykeje emode tugirimi tumeardae pemegarewy kae, du bogai.

3. Pao o bapera atugo pemegarewy ure boe emeartorae kuno. Mare ameardae tugu inoduto: Meri boi kejewyge boe pegamode boei. Ime eedorimode boe jamedykeje tu pudai, etogeamode boeji tu pudai, ewadaru ca ca mode, enojaromode pudui, emago pegamode boei, emeartorumodykare tujeji, tuoji, ewiagodumode boe ero pemegarewy piji, ero pegamode. Eerdu kiogamodykare boei, ero kiogamodykare boei, batararodurewyge, poguru bokwarewyge, emode boe enogorido, epegamode boe pemegarewyji. Umode boe eto puiboemode emage, boeco jomode eekuto tojaro koia, etaidumodykare Paoji, mare etaidumode turo tago pegarewy boeji tu rugadu. Emode tudo nono pemegareboe reore, mare emode tuiorduwa bokwado umode tudurudo boeji. Aiaedo awy ure oinoboeji. Ia emage ere turemo boe ewaito, ere areme erego pudabo turo pegarewy jamedytabo, taidae pegarewy jamedytabo. Duwygere etogeare tuiorduwawo du bogai, mare etaregody etaregodukare tuiorduwawo boe rikirewyji. Ure nono Janes mare Jambres etonare Moisésji du reore, du reorere nowyge emeardae pegare, emeartoru pegare, dytabore etonare boe rikirewyji jamedu. Mare etumodykare todo biji, nowy emeardae pegarewy ro pegarewy umode towadydo boe eiamedu boe eegai, umagai cewy ure pobewyge ereoredu. Akirema are adurudo akodu puredywo ii, ire boe eerduwado jiboe keje, iro iwadaru keje, imeardaere irowo dykeje, imeartorae keje, inogudui iiagudui boe ebo dykeje, ii idurudo iwo iwure tugu dykeje, Boe etonai, icebai joi iwygeje Antioquia keje, Icônio keje, Listra keje dykeje. Oinore icebaere itogorido. Mare Paore ikinorudo awy inodu jamedu boe piji. Oinore boemode aidure tumeartoruwo Jesus Cristo jiwogei, boe etonamode ei. Mare ime ro pegarewyge, ro biadodurewyge, ure boe eku to puiwyge, emode tao tugudu remawudo boe pegarewyto, emode boe eeku to pui pugeje, boe emode eeku to pui jamedu. Mare aki, awure tugu aerduware jiboe jameduto, ameartorure jiboeto. Aerduware ioguduba pijiba makudure akai. Aerduware bapera atugo pemegarewyji akodui mai du abo, umode aerduwa maku akai du umode arego akinorudody kae, ameartorui Jesus Cristo jitu koia. Bapera atugo pemegarewy jamedu boe, Pao koiare ure boedo atugodo. Pemegare tuwo boe eerduwado, tuwo boe edo boe pa, tuwo boe epemegado, tuwo boe eedorodo. Du tabowo meartorure Pao o bataru jiwu imedu, okeamodykare iaboe iaboe bogai, ure tudo turugadu turo pemegarewy bogai.

4. Boe eerduwadodumodedu. Pao jekai, umode tugogado jerewyge, birewyge eiwu Jesus Cristo jekai, ui towadydo du koia, o boe pemegarewy koia, inogwamagudunure ai: Pao o bataru kogado, akao tugu ji, boe etaidui, iarema boe etaiduka dykeje, akogituwado boei, amagodo boe jokodu kaduji, amagodo ei mare butugu tabo, akaba akogwa ra ai eerduwado dypiji. Paga karega, boe aregodumode dykejere ime edurumodykare ure boe einorudowu Bakaru Pemegarewyji. Ewia aidumode tumeardywo maiwu bakaru tuginoiwuji, emode tugeragu ure boe eerduwadowu makarewygei pudai, taidu pegarewy reore. Ewiapagamodykare bakaru rikirewyji emode tuwarigu bakaru paga pagarewy kai. Akirema ameardu awadydo ai jii je. Adurudo acebaeji. Ado nono ure Bakaru Pemegarewy kogadowu reore. Amagu amaragodae kai.
Paulo upagai tuwi bogaidu. Imirema, ire irugadu iwo imagu, boe puredugodynure itumode du bogai. Imaragody pemegare imaragodaeji, ire itawara akedydo, ikedu rakare imeartoraeji. Awu inodure okware tu inai: Mori jetororewy makudywo inai, du ure tugogadody pemegarewy Pagimejera umode maku inai nowy meri keje. Mare inai tu je karega, upagare taidytabo aregodumodedu bogaiwyge etai jamedu.
Bapera ao. Adurudo atuwo iwogai kuri je. Paga karega, Demas ure tugera ra ipiji taidu koia awy moto kejeboeji, uture Tessalônica moto kae. Crescente uture Galácia kae, Tito uture Dalmácia kae. Lucas mito tu je rakojere itabo. Akeragu Marcosji, arego mato, pemegaguragare imaragodaeji kodi. Ire Títico utudo Éfeso bakurirewyto. Amode ikudawu aroia opore itabowu arego mato, atui mato dykeje, padure Carpo uwai keje, baperadoge jamedu, mare bapera boarewy remawu etarego mato jamedu. Alexandre, cewy meriri epa, ro pega kuricigore ii. Pagimejera umode inodu morido ai ro morice. Aki jamedu, aiaedo ji jamedu, ona kuricigore pawadaru jitu koia. Iaboe iaboe eetukare ii imagoi iwygeje brae eimejerage eegai boetoji dykeje. Eiamedu boe ere tuiaedo ipiji. Pao ukawo eroinodu morido. Pao jeture ii, ure idurudo, du kodire Bakaru Pemegarewy kogadody awadure iiabiji, ao pegokarewyge emeardure ji jamedu. Ire ikinorudo barogo pegarewy ja piji. Pagimejera umode ikinorudo boe pegarewy jamedu boe piji, umode to boe pemegarewy maku inai baru tadawu tumuga keje. Boemode akaru kurido jii je boe jameduji. Oino godu. Akimadydo Priscaji, Aquilaji, Oniséforo uwobei inai. Erasto mugure Corinto keje. Ire Trófimo mugudo Mileto keje, kogodure kodi. Akedo ai atuwo mato biaku otodai. Eubulo, Lino, Prudente, Claudia, pawiemage eiamedu boe eimadure awogai. Pagimejera muguwo akaroe apo, Pao o boe pemegarewy muguwo taiamedu boe apo.




















TITO

PAULO O BAPERA ATUGO TITO BOGAIWU
 
1. Bapera atugo paru. Pao utugare imi, Paulo, Jesus Cristo ure irojai, iwo boe emeartorae reko Paore tugeragu pudaiwyge etai, iwo eerduwado boe rikirewyji ma, emeardu kuriwo Paoji, Epagawo boe ewi bokwarewy kodiboe bogai, makudumode etai boe towyjedumodedu otodai, batararodae bokwarewy Pao koia. Icai boe aregodui pudae dykeje, ure paginorudowu Paore tuwadaru awadydo, tui ido awadydo dytabo. Icare ire awy bapera atugodo meartorurewy itonaregedu remawu Tito awogai. Pao Aroe Eimejera, ure paginorudowu Jesus Cristo eno boe pemegarewy, boe butugurewy muguwo akabo. Ire amugudo Creta moto keje awo boe jamedu boe padu pemegado pui du bogai, awo Pao burejoiage eedydo tu tu bakurirewyge eiamedu boe keje. Ire aroiagudu reorere, Pao burejoiage eiamedu boe emode tudo nono iaboere boeji, ekera makudui puaidu umode mito tu je, etore emeartoruwo Paoji, duwygere boe ego kawo epegaie, emeartoru bokwaie. Paga karega, bispore jeture Pao uwaiji, du kodire umode tudo nono iaboere boeji, ocaromodykare pudui, boekorimodykare ji, kudu kurimodykare , okeamodykare boeji. Mare umode tugera upodo aregodure tu tu tuwai kae boei, meardu kurimode boei, jordu rakamode turo kao, ro jetorogododumode, okwamagudumode tu tu Paoji. Iedu rakamode Pao bataruji tui kogado boei dykeje ma, okituwa pemegawo boei, tuiorduwawo inoba tagomode mako pegare bataru pemegarewy jiwyge ewadaru jipagi.
 Creta kejewyge ero pegarewy. Paga karega, boe jamedu boe keje, judeudoge remawyge makarewyge emeartoru bokware, emago ierikare, ere boe eekuri pagado. Duwyge ure turugadu boewo eia mi, ere boe etuwobe eko boe pegarewyto kodi, tui boe eerduwado boe emodykare boe eerduwado jiboeji, etagemo paganure nowy inodytabowo toroe kuricigowo du bogaire eroino. Ia emage ure nono profetaie ure pudumidu akore: Creta kejewyge ewadararodae barika, barege pegarewygenure emage, enogwage kuricigo, ekera kiari barika. Nowu akoino jiboe boe jokodu jire akoino. Kode, akogituwado ei awadaru raka tabo, ekedu rakawo tumeartoru pemegarewy jitu bogai. Ewiapagakawo judeudoge eno bakaru paga pagarewyji, ewiapagakawo ure tudaru boe rikirewy pijiwyge ewadaruji. Uwabo pemegarewygere, boe jamedu boe pemegare ei jamedu, mare meartoru bokwarewy ro pegarewy ime etai, boe pemegarewy bokwa, emeardae pegare, ewabo tadaboe jamedu boe pegare jamedu. Emeardaere tuiorduwai Pao jituji, mare turo pegarewy tabo, ere tuiordwa bokwado ji. Boe ekiaraenure emage, emeartoru bokwa, eroiwakare ia turo pemegarewy bogai.

2. Meartorurewyge ei turoiagudu. Aki, amagodo boe eerduwa jetororewyji. Kuridoge ero ewadaru jetorogodywo, ewo tudo nono iaboere boeji, ekawo tudo co boeji, eduruwo tumeartoraeji, togudytabo, tuwudugu tabo. Areme kuridoge jamedu, emode tudo nono iaboere boeji boe eegai, emago pega kawo, ero ewadaru jetorogodywo, enogituwa pemegawo boei. Awu inodytabo emode areme nogware eerduwado tumeardu kuriwo tugogei, torei. Eerdu rakawo turo kao, ero pemegawo tugogei, eetu pemegawo tuwaiji, epemegaguragawo, du ma Pao o bataru perodody kawo. Akogituwado iparei jamedu, ewudugugodywo pudui. Akire amode boe eerdydo aro awadaru jetoroji, ai boe eerduwa pemegado, ai ado nono iaboere boeji. Boe emago pega kawo amagore jiboeji, duma, onare paiwyge egoiwa kawo tumago pegawo pai. Amagodo boe etugaregei, emeartoruwo tugimejerage ewadaruji, ewo eegaredo, ekawo ewadaru perodydo. Ekawo eekuri pagado, mare boe jamedu boe tabo epowo ebo, nowy inodytabo ewadaru jerebariwo ure paginorudowu Pao bataruji.
Pao o boe pemegarewy ro. Pao o boe pemegarewy ure towadydo tuwo boe eiamedu boe einorudo. Ure paerduwado paro pega kawo, pawo pagagemore jiboe pegarewy pijido, paedorogodui pai dytabo, pagogwamagudui Paoji dytabo. Pabaga tabo pagagemore bogaiwu ure paginorudowu Aroe Eimejera kurirewy Jesus Cristo umode towadydo turugu tabo du bogai. Ure tumagu pawygeje tuwo paginorudo boe pegarewy jamedu boe piji, tuwo ia boedo pemegado pudai, togewo emege, etogeawo tuwo turo pemegado. Nowu inodu jire amode boe eerduwado, akogituwamode boei. Amagomode amago raka tabo. Iaboe iaboe ekawo awarigodydo ai.
3. Meartorurewyge eroiagudu. Ewiajetuwo emeartoruwo tugimejerage ewadaruji, edo tudo turugadu turo pemegarewy jamedu boeji. Emago pega kawo iaboei iaboei, erugody kawo pui, ero butuguwo, ero pemegawo boe eiamedu boei. Cegi jamedu ia kodiboe keje, cedaora bokware, boekori barikare cei, cewogware boeto jice woje, ceerdae, cemeardae jamedu boe ure tumugudo cewygeje, ceedure boe pegarewy jamedu boe tada, cegorii tabo, boe kodu kagirire cei, cegody kagirire pui. Mare ia meri keje, Pao ure paginorudowu aregodure, ure togudu toiagudu, tumeardu kurii boeidu awadydo. Ure paginorudo, ure pawodydo pugeje pagao pego tabo, Aroe Pemegarewy ure boe maiwudody tabo, tu tumeardu kuri koia pai, mare paro pemegarewy jetororewy du koia karega. Paore awy Aroe Pemegarewy maku pagai tuiedori bokwa tabo, ure paginorudowu Jesus Cristo koia. Du kodi icare ure paedorodo to boe pemegarewy koia, ure paenado pawimodykare jokodu kae, pabagai tuwogai dytabo. Awu bakaru pemegare, ure turugadu boe emeartoruwo ji. Du kodi icare itaidure awo apewudo ai tabo, duma, meartorure Pao jiwyge ewo turo pemegarewy ko tao kae. Awu boe oinodu pemegare, ure turugadu boei. Mare awiapaga kaba boe emago paga pagarewygei, awiapaga kaba boe enogiegidae padui pumekeje duji, boe enogwa korii pudui duji, boe ekorigodui pui boe eroiagudu koia duji. Nowu inodu boe paga pagawunure ema. Cewu ure boe ewarigu pubijiwu imedu, amagodo ji pobe tu je, dykeje udo tuiaedo. Paga karega, aerduware nowy rore oinowu ure tubegajagudo, ukare tugera ra turo pegarewy piji, du koia unure tuwariu boeto taobiji.	
Bapera ao. Imode Artemas, iarema Tíquico utudo akae, dykeje atu marigudo iwogai Nicápolis bakurirewy kae. Paga karega, ipadure ikajeje imuguwo toro biaku butu tabo. Awia tugu awo akerabraredo boe eroiagudu epa Zenaji, Apoloji jamedu, iaboe iaboe okwa kawo etai awaraji. Akedo ai awo pawobe edo turo pemegado, ewo etogeare bogaiboe ko jao, eedu paga kawo. Jeture itabowyge eiamedu boe eimadure awogai. Aki jamedu akimadydo nowy meardu kurire pai tumertoru koiawyge ebo. Pao o boe pemegarewy muguwo taiamedu boe apo.
















FILEMON

PAULO O BAPERA ATUGO FILEMON BOGAIDU

Imi, Paulo, imedui baicorewy tada Jesus Cristo bukeje, iwie Timóteo jamedu, cemeardu kurire jiwu, ierabrarere ceiwu Filemon awogai, Paduie Apia bogai, pamaragodure apowu Arquipo bogai, Pao uwobe ei tudo pui awai kejedu bogai jamedu. Pao Aroe Eimejera, Pagimejera Jesus Cristo eno boe pemegarewy boe butugurewy muguwo tagabo. Iwiabuture awygeje imagoi Paoji dytabo, ire tukutaido ji jii je. Paga karega, imeardure ameartoraeji, ameardu kurii Pagimejera Jesus Cristo jituji, meartorure jiwyge eiamedu jituji. Inogwamagudunure Paoji uwo ameartoraedo turugadu tuwo ado boe pa pagoroe jamedu boe ore Cristo rema. Iegare kuricigore nowy akogudui boe ebo du koia, paga karega, aki iwie, aigoia are pemegarewyge ewabo butugugo kodi. Iroiware iwo arodo aromode jiboeji, Jesus Cristo koia. Mare itaidu pemegare inogwamagudywo ai akogudywo aiagudywo tu je, imi Paulo, ipegagodui imidytabo, imedui baicorewy tada dytabo. Inogwamagudunure ai awy ire itonaregedydo baicorewy tadawu itonaregedu Onesimo paru tabo. Marigudu boe karega ure ema akai, macare oino boe kurirewynure ema akai inai jamedu. Imode utudo awogai pugeje nono iwaboie ure emadu kodiwore. Itaiduia muguwo itabo taiwowo ii akarobi baicorewy tada bakaru pemegarewy paru tabo. Mare imago kai ai dytabo, itaidukare irowo ia iro, duma aro pemegai iidu ukawo nono itaidu reore, mare akaidu reore. Boe jokodu ure turodo oino apiji ia kodiboe kodi mare makudywo akai pugeje jii je du bogai. Mare atugarei ema dytabo pugeje karega, mare pawie ema dytabo. Imeardu kurire jiwu iwienure ema, ameardu kurire jiwu awie remawu umode, mare boei pudumi du koia tu je karega, mare ema remawu meartorure Pagimejera Jesus Cristo jitu koia. Amanamode imi pameartoru koia ma, akeragu ji amagai amode akeragu ii du reore. Marigudu ro pegare ai ma, iarema ukare iaboe morido akai ma, bu iwygeje. Imi, Paulo, inure awy bapera atugodo ikera tabo rugadu, imire imode morido akai, mare itaidukare awia jetuwo akie amode amorido inai duji. Iwie, itaidure awo awy iegareae maku inai, Pagimejera koia. Iwabo ro rakado Pagimejera keje. Imeartorure oinoie aromode duji, aromode nowy kori jamedu, du kodire ire bapera atugodo awy inoduji awogai. Nowu inodu boe tabo, tamode ia ipa pemegado, paga karega, ipagamode imagudywo tagai pugeje, tamagoi iparu tabo du koia. Epafras, mugure itabowu baicorewy tada Jesus Cristo koiadu, imadure tawogai. Marcos, Aristarco, Demas, Lucas, duwygere tugera braredo ii, eimadure tawogai jamedu. Pagimejera Jesus Cristo o boe pemegarewy jetuwo tagaroe tabo.



















HEBREOS

HEBREUDOGE EWOGAIWU BAPERA ATUGO

1. Boe paru. Marigudu Pao Aroe Eimejera mako makore paomagei profetadoge eiabiji, turo tabo, tuwadaru tabo. Oino maigody makore pai Tonaregedu ja piji. Paore boe jamedu boe maku ai, ure awy moto towyje ai.
Cristo kodure tupadoge ekori. Pao urugu jeragudunure Tonaregeduce. Pao ure towadydo Tonaregedykeje. Onaregedu iedure Paore toboe jamedu boeji tuwadaru rakarewy koia. Emare, tui boe ero pegarewy okwado dykeje, ure tumugudo Pao kana pemegarewy jaogwai, toro baru oto mito dykeje. Mugure tupadoge ewugajeje, ie mugure ewugajeje du reore. Ca! Kakoduwu tupadoge eiba Pao akore: “Itonaregedunure aki, awuji ire itonaregedydo aki?” (Sl 2,7). Ia boe keje akore: “Uomode imi, Itonaregedumode ema” (Sam 7,14). Ia pugeje, tui Tonaregedu arego moto kae dykeje, akore: “Pao o tupadoge eiamedu boe emode tubujodo ji” (Sl 96,7). Paci woje: akoi tupadogei dykeje akore: “Ure bakuru rakarewygedo to tupadogece, ure jorugodydodydo tudugaregece” (Sl 103,4). Mare akoi Tonaregedu jitudykeje akore: “Aroe Eimejera, amuga rakojemode jii je, akedumodykare , aeture boei boe jetororewy tabo. Ameardu kurire boe jetororewyji, akodu kagirie boe ero pegarewyji, du kodire, Pagimejera, ako Aroe Eimejerare kidoguru jekarerewy maedo aiogi amedage ekori” (Sl 44,78). Ia pugeje akore: “Aki, Pagimejera, are moto towyje boe otorigi roguji, akera tabore are baru towyje. Emage ewogwamode, akirema aragojemode. Eiamedu boe epegagodumode ia aroia pegagody magadu reore. Akire amode etudydo boe magai upore pudabowu aroia tudydody reore, tudydodymode rugadu. Akire amode nono areore jii je, ako joru akedumodykare ”. (Sl 101,2528). Kakoduwuba tupadoge eiba akore ia boe keje: “Amugudo ikana pemegarewy jaogwai jii imode onare aiwyge ewu awure kuda du kae?” (Sl 109,1). Tupadoge eiamedu, aroedogere emage, duwyge ure etu etudo ewo tugerabraredo jeonare boe pemegarewy jiwygei.

2. Boe enogituwae. Du kodire, umode turugadu pai pawiapaga birigodywo Pao o bakaruji, boe jokodu kare kare, pamode paiaedo o boe pemegarewy piji duji. Paga karega, Pao o tupadoge emagore jiboe Paore boe jokodydo ema, mare meartorukare ewadaru jiwyge eiamedu boe, mori pegarewy makudumode etai. Pagi pamode awy bakaru pemegarewy oinodu barigu ma, inoba boemode pai?. Ica! Awu Bakaru Pemegarewy kogadodure Pao jabiji boetoji dykeje, meardure jiwyge ere boe jokodydo ema. Paore tuiodo awyge ewadaru keje, turo awadurewy tabo, turo rakarewy tabo, turo tuginoiwu tabo, tudaroe Pemegarewy o boe pemegarewy tabo du ure maku boe etai taidu reore.
Cristore tuwiegado. Cemagore jiwu aregodumodewu moto mugudodumodykare tupadoge ero kuda jamedu. Ia bapera atugo joi awy inodykejewu reo: Kaboba imedu rema, kaboba imedu onaregedu rema atuwo ae? Are udo tuwiegado tupadoge ekuda ia boe keje biega tu je, dykejere are ie kurido, are akaru kurido. Are boe jamedu boe bu bure kuda”. (Sl 8, 57). Aró, kode, ure boe jamedu bu bure kuda ma, iaboe iaboe mugu bokwamodykare ro kuda. Mare oino paerdukare roga boe jamedu boe mugui ro kuda duji. Mare cewy Jesus, mugudodure tupadoge ekuda biegatu je du, paerdure mugui tuguri, turugu tada, tujebae koia, tuwidody koia. Paga karega, bire ime eiamedu boe etai, Pao o boe pemegarewy koia. Ca! Pao Aroe Eimejera, cewy boe eiamedu boere aiwu, koiare boe eimadu boere, aidure tuwo tore makarewyge erego baru pemegarewyto, uwo ure boe eiamedu boe einorudowu pemega jokodydo tujebae koia. Paga karega, ure boe epemegadowu mare pemegadodurewyge eiamedu boe ere mito tu je. Du kodire Jesus pagudukare tagoi tuwiemageie ure emage. Akore: “Imode akie awadydo iwiemage ewiegai, boe etoiadoda iragodumode akagaru pemegarewyji”. (S121,23). Ia pugeje akore: “Imire imode imeartorudo ji” (Is 8,17). Ia boe keje pugeje akore: “Imireo, Paore maku inaiwu itore ebo” (Is 8,18). Umagai boe etore ekodu eku ure pureore, du reorere ema jamedu kodure ereore, tuwo ure boe ewogwadowu Aroe pegarewy ro bokwado tuwi tabo. Tuwo pagudure tuwimodedu jiwyge edo cinorudo. Mare ukare tugera raido tupadoge etai, mare ure tugera raido Abraão ore etai. Du kodire ure tudo nono tuwiemage ereore boe jamedu boe keje, tuwo Pao uwobe eimejera okudurewy ro pemegarewydo pudumi Pao jekai, tuwo tuwobe ero pegarewy morido. Boe jokodu, ure turokogado tujebae jamedu boeji, du kodire roiware tuwo tugera braredo mugure tujebae tadawygei.

3. Cristo kodure Moisés kori. Du kodire, iwiemage pemegarewyge, Pao makore tawogai tadywo boe pemegarewy kae, tameardae tugu ure pameartoru maku pagaiwu Jesusji. Ema meartorure ure turojaiwu Pao bataruji. Moisés jamedu meartorure ji, tuwobe eiamedu apo. Mare kodure Moisés kori, ure bai towyjewu kodu magai ture towyjewu bai kori du reore. Paga karega, iaboe eigoiare ere baidoge etowyje tu tu je. Ica, ure boe eiamedu boe etowyjewu Pao rema. Moisés pemegare, meartorure Paoji, jore Pao bataru keje, Pao utugarei pudumi du koia, tuwobe eiamedytabo. Cristorema, jeture tuwobei Pao Onaregedui pudumi dytabo. Awu uwobenure pagi, pai padurudo jii je pagedu rakawo pameartorure jiboeji, pagojaroi pabagare bogaiboeji.
Boewo tumeardu awadydo pudui tukawo tuiaedo Pao piji. Du kodire Aroe Pemegarewy akore: “Tameardumode Pao akoi tawiegai awuji ma. Tagaba tawabo rakado, tamagai boekorido ii boe makodurewy tada du reore, cewy Aroe pegarewy re tuiagu tawarigu boeto dykeje. Nonore taomagere turokogado ii, eerdure iro rakarewyji jorure 40 du tonaji, kodi karega. Du kodire ikorigodure nowy boei, icare inagore: Ewogware boeto tuwabo tada jii je, eerduwakare itaidure jibeji. Du kodire inagore oino ikorigody tabo: Boro, emodykare turemo ire itamudo tadaboeto“. (Sl 94,811). Du kodire, iwiemage, ia tagi, ia tagi tagaba tameartorae okwado tui Pao jerewy pijido dytabo. Mare tagogituwado pui meri jameduji tu tu je, boe egoi 
awuji, awuji oino du tonaji ma, ia tagi ia tagi tagawo tawabo rakado taro pegarewy koia. Paga karega, pamedure Cristo tada, mare pai pagedu rakado boetojiwu pameartoraeji jii boe oto kae dytabo. Ica, boe emagore pai: Tameardumode makoji awuji ma, tagaba tawabo rakado, tamagai cewy tai boekorido ii dykeje du reore. Iogudubamageba ere Pagimejera korigo tumeardui mako jitu keje? Cewu ure tudawyje Egito piji Moisés apo boe eiamedu boe karega? Iogudubamage eiba Pao korigodure jorui 40 cedu tonaji? Korigodukare cewy ure tuwure tugu togiwygei? duwygere ewudure tuwi tabo boe makodurewy tada. Iogudubamage eiba akore emodukae turemo ture tamudo tadaboeto? Cewu ure tuwure tugu togiwyge ei karega? Boe jokodu, ekare turemo to, tumeartoru bokwa kodi.
 	
4. Pao ui meartorurewyge etamudodu. Pameardu awadywo pai, boe jokodu kare kare Pao umode ia pabijido pamode pagamudo dypiji, akore pamodyie paremo to, kodi karega. Paga karega, awy Bakaru Maiwu Pemegarewy aregodure pagai, etai jamedu. Mare ukare turugadu ei emeartoru bokwa kodi. Pagirema, pameartorumode ji ma, parumode paremo pamode pagamudo kejeboeto. Pao akore: Ikorigody keje inagore: Emodykare turemo ire itamudo tadaboeto. Ca! Pao maragodae akedure tui boe jamedu boe to du akedykeje. Paga karega, bapera atugo akore oino: - Meri butui ikera awubodure pobe taci ikera awubowuto dykejere Paore tamudo tumaragodae jamedu boeji“ (Gn 2,22). Du kodi icare Pao akore: Emodykare turemo ire itamudo tadaboeto. Du kodi icare iage emode turemo to, mare cewy jeonare jiwu boetojiwyge ekare turemo to, tumeartoru bokwa koia. Du kodire Paore ia eonare jiwu merido turugadu etai, ia awuji pugeje, tagoi Davi jabiji tago magai jao du reore: Awuji, tameardumode makoji dykeje, tagaba tawabo rakado. Mare Josué umode edo tamudo ma, makomodykare ia meriji pugeje. Du kodire Pao uwobe umode tamudo ia sabadore jiwu meriji kimo. Ure turemo awy boe etamudody towu, unure tamudo tumaragodae piji Pao magai tamudo tumaragodae piji du reore. Du kodi icare pamode akedo pai pawo paremo awy pamode pagamudo tadaboeto, boe jokodu kare kare pawudu kawo pameartoru bokwato, emeartoru bokwa reore. Paga karega, Pao o bataru jere, ro rakare, remodu magai toriga rairewy ore puibijidu reore, umode turemo pagoduto jii pagaroeto, jii para joi pudoduto, jii para aeregato, ure tugogado pameardaeji, pawabo meardaeji. Iaboe iaboe okwakare joku kai. Boe jamedu boe biri kedore, awadodure umode tugogado paiwu jekai.
Pago Pao Burejoia Kurirewy Cristo rema. Du kodi icare ia pago Pao burejoia kurirewyre, ure turemo baru towu, dure Pao Onaregedu Jesus rema. Du kodire pawo pagedu rakado pameartoraeji. Paga karega, emare roiwa bokwakare togudywo tuiagudywo pagabo pagogodae keje. Paci oino, kodure pagodure jiboeji, mare ro pegarewy bokware. Du kodi icare, pawo paburedo Pao o boe pemegarewy muga kae, uwo togudydo pagabo, uwo tugera braredo pai, iaboe puredumode pai dykeje.

5. Boe jokodu Pao burejoiage eiamedu boe etawyjedure boe epiji, emugudydodyre boe etai, tumagowo Paoji boe eparu tabo, tuwo tomea maku boe ero pegarewy morice. Eerduware togudywo, toiagudywo jorduwa bokwarewyge ebo, emage jamedu ero raka jokodukare jamedu kodi. Du kodire emode mori maku turo pegarewy paru tabo, boe ero pegarewy paru tabo. Iaboe iaboe emodykare tugeragu awy emaragodaeji taobiji pudai; makudumode tu Pao makore bogaiwyge etai, makudui Aarão ai du reore. Du reorere Cristo ukare tugeragu awy inodu kurirewyji pudai taobiji, mare makudure ai, makore oino jiwu koia. “Itonaregedunure aki, awuji ire itonaregedydo aki” (Sl 2,7) Tago magai ji jaodu reore: “Pao burejoianure aki jii je, Melquisedec bataru rekodaji” (Sl 109,4). Mugui awy moto keje kimo dytabo, Cristore ure togwa kurido, okwamagudure Paoji tumago rakaguraga tabo, toragudytabo, roiware tuwo inorudo tuwi pijiwuji, biapagare ji, pemegare kodi. Emare Pao Onaregedu rema, mare jorduware tumeartoruwo, tujebae tabo. Boe aregodui pudai dykeje, ure boe einorudodaedo pudumi meartorure bataru jiwyge eiamedu boe etai. Paga karega, Pao akoe tuwurejoiaie ure ema, Melquisedec bataru rekodaji.
Pao o bataru ure nono boe ekere. Cemagomode jiboe kuricigo kimore, kodi karega, durure tawo boe pa ji, tameardae rakare taerduwawo ji kodi. Marigudu tamode tamedage eerduwado kodi karega, mare boe erumode taerduwado Pao o bataru paruji kimo, tare tado nono okwagirimode jiboere kimo, takare nono okwagemode rakareboe jiboere. Aro! Okwagiri kimorewy, roiwakare tuiorduwawo bakaru ema remawuji, kodure mai kimo kodi. Mare imegodydoge enogwagere rakareboeji, eerduware kakoduwuba pemegare, kakoduwuba pegare kodi.

6. Boei tugera ra tumeartorae pijidu. Pagagomodykare Jesus Cristo o bakaru paruji, pamagowo boe ema remawuji. Pamagomodykare boei tubemegado boeji, boei turo pegarewy pijido boeji, boe emeartorui Pao jiboeji. Boei tao pegodody boeji, boe eimejerage ei tugera bu boe etao keje boeji, birewyge eewodumode boeji, Paoi tugogado boei boeji. Ia boe keje, Pao aidumode dykeje pamagomode awy inodu jamedu boeji. Mare paga karega, cewy urugudodure mariguduwyge, cewy ure togwa pagado baru tadawu boe pemegarewy jiwyge, Aroe Pemegarewy o boe pemegarewy makudure etaiwyge. Ure togwa pagado Pao o bataru betu jiwyge, iera padure aregodumodewu moto oroe kurirewy kejewyge, du inodytabo ewudure, awyge emodykare tudugu tudo tubemegagodywo tuwo tuiedorodo du bogai. Mare paga karega, ere Pao Onaregedu bu cruz keje, ere boe redugodydo ji boe eegai pugeje. Bubutu kuricigore kejewu moto, ure boe botu pemegado o boepare pudumiwu aiwu, jire Paore togwa pemegado ji. Mare boe pega boe boture piji, botoguru boture pijiwu moto, boe puredugodure ji boe emago pegawo ji, boemode kowu.
Abração Meartorae. Imeardu kurire jiwyge tagi, cemagore oino tai, mare cemeardae pemegare tai tamode tabemegado duji. Pao jetorokare jiboe bokwa tuwiagodywo taro pemegarewy piji, tai taiagudydo boei ie tabo, tai tagera braredo pemegarewygei marigudu, tai tagera braredo ei kimo dypiji. Cedaidure tu jedu reo: taiamedywo tabewudo tawo tagedu rakado tameartoraeji jii boe oto kae. Takawo tamearudae kiarido taerduwai boe pemegarewy jituji, mare tarowo nono cewy jeonare boe pemegarewy jiwyge tumeartoru koia, tui tuwure tugu du koia du reore. Pao makore Abraãoji tumodyie boe pemegarewy maku ai dykeje, ia kodure moto kejeboe koriboe bokware tuwo togwa kurido keje, du kodire ure togwa kurido tuwygeje. Akore: “Boe jokodu imode boe pemegado ai, imode botumode akaiwyge emagaguragado” (Gn 22,s). Icare Abraão upagare bogai tuwudugugody tabo, du koiare boe pemegarewy makudure ai. Ime ere boe enogwa tugu ia kurire tugoriwu ie tabo, du inodytabo ere turugodure puidu kado. Du kodire, Pao aidui tuwo tore eerduwa pemegado tumagore jiboe boe riki boe rugaduie, ure togwa kurido keje. Awu turo akedu bokwarewy tabore ure tukado tuwadaru kirimi, du kodire cenure cemeardu awadydo du kuricigodo, cere ceiodo awy pamode pageragu pabagare bogaiboe jitu dykeje. Awu pabagare bogaidu, panure pagedu rakado ji ui nono âncora (meriri motudurewy oto mekirewy) ui turemo Pao uwai tadawu aroia boarewy kori du reore. Jesus ure turemo to pagododai, tui nono Pao burejoia kurirewy bi bokowarewy, Melquisedec bataru rekodaji.

7. Melquisedec ure nono Cristo reoredu. Melquisedec, Salém bakurirewy tadawyge eimejera kurirewynure ema, Pao burejoia pemegarewy rema, dure kodure Abraão togi, ui tumorido brae eimejerage ei du rekodaji, icare ure togwamu ji. Icare Abraãore ture tugeragu jiboe jamedu boe, ia kobo makai. Ie rekodajire, emare brae eimejera kurirewynure ema. Emare Salém kejewyge eimejera kurirewyre ema jamedu, dure oino: Boe Eimejera butugurewy. Uo bokwa, uce bokwa, uwobe bokwa, o joru butu bokwa, ure nono Pao Onaregedu reore, Pao burejoianure ema jii je. Ca! Taerdydo: Kuri remawure ema, paedaga Abraão ure tugeragu jiwu toroe mori kurirewy kobo boe makai jamedu kodi. Ia pugeje, cewy Pao burejoia Levi ore, Pao burejoiai pudumi dykeje, etonagodure tuwo tugeragu tuwiemage enoroe kobo boeji, duwygere Abraão ore emage jamedu ereore. Mare woe ia boe tuginoiwu ure tugeragu Abraão oe koboji, ure togwamu nowy oe pemegarewy makudumode aiwuji. Aro! Kurireboere umode togwamu biegareboeji, dure ure turugadu. Ia pugeje: woe, ure tugeragu boe enoe kobo jiwu Levitadoge, bimodeboere emage; tororema, cewy boe makudure aiwu, boe egore jeie. Ca! Ia pugeje: Ure tugeragu boe enoe kobo jiwu Levi, ure toe kobo maku jamedu, Abraão koia. Paga karega, botumodedu otodai, Melquisedec uture uo togi, tuwo tugeragu oe kobo boeji, tuwo tugwamu ji. Aró kode, boe epemegadoboe aregodukare Levi ore emaragodae koia, kejere boe eroiagudu jore kodi karega. Umode ino ma, kodiba ia Pao o burejoia Melquisedec bataru rekodaji umode, Abraão bataru rekodajiwu pugeje? Du kodi icare Pao burejoiage emode tuginoi ma, boe eroiagudu umode tuginoi jamedu. Boe jokodu, cewy awy bataru jore kejewu imedu, ia boe etuwobe tuginoiwunure ema, duwyge eonakare tumaragodywo altar keje. Ica, Pagimejera boture Judá uwobe epiji, awyge Moisés makokare Pao burejoiamode emage duji. Jamedu, awy ia Pao burejoia ure towadydo Melquisedec reorewy. Mugudodukare imei boe eroiagudu koia, mare aregodure tuwimodedukare dypiji. Paga karega, bapera atugododure oino: Pao burejoianure aki, Melquisedec bataru rekodaji Du kodi icare boe eroiagudu codurewy okware, ro rakakare kodi, ukare turugadu iaboeji iaboeji. Paga karega, boe eroiagudu ukare boe erego tuwo tubemegado du bogai, mare ure nono boe parure pameartorui Pao jiture turugadu. Ia Pao burejoiage emugudodure Pao ukai togwamu ei dytabo, awurema aregodure Paoi togwamu ji dytabo. Paore togwamu ji tagoi: “Paore tuwadaru maku, umodykare tuwadarudo tugirimi, akore: Iwure joianure aki jii je. Awu Jesus Cristo jore kejewu boe eroiagudu maiwu kodure nowy boe eroiagudu boetojiwu kori. Ia pugeje, jaowu Pao burejoiage etaregody rumode puarobi, tumagaguraga tabo, boe ewogwadody umodykare eragoje raido kodi. Awurema jere jii je, du kodire maragodae akedu bokwamode jii je. Du kodire roiware tuwo kodure pudabowu Pao aewyge einorudody pemegado, jere jii je tumagowu eparu tabo kodi. Emare umode turugadu paiwu Pao burejoia rema, pemegarewynure ema, ia ro pegarewy bokwa, metukare ro pegarewyge etada, rutudydodyre baru oto kori. Ukare nono ia Pao burejoiage ereore, duwygere mori maku meri jameduji turo pegarewy morice, tuwobe ero pegarewy morice. Ure awy mori maku mito tu je jii je, tui tumagu dytabo. Boe eroiagudu ure Pao burejoiagedo tu ime ro rakarewygei, mare Pao bataru, aregodure boe eroiagudu rekodajidu, ure Onaregedu awadydo, du pemegare jii je rugadu.

8. Pao uwai maiwu kodui codurewy koridu. Cemagore jiboe remawu reo: Ceno Pao burejoia kurirewyre dure mugure Pao kurirewy kana pemegarewy jaogwai baru tada. Maragodure todure Pao iera tabowu, mare ime ekera tabo karegawu Pao uwai tada, aroe eiogwaio remawu tada. Pao burejoiage eiamedu boe eonare tuwo akiró maku, tuwo mori maku. Du kodire ure turugadu iaboe jetuwo ebo tuwo maku. Mare Jesus mugumode awy moto keje ma, Pao burejoiamodykare ema rakudu. Paga karega, Pao burejoiagere awy moto keje marigudu tuwo akiró maku boe eroiagudu reore. Awygere ero puredure baru tadaboeji, ero ure nono baru tadawu boetugu reore tu je. Ure nono Pao akore Moisesji, umode Pao oiogwaio mugudo dyotodai. Akore: “Akaiwodo, boe jamedu boe towyje nono boere aerdydo ji tori aogeje du reore”(Ex 25,40).
Aliança maiwu kodui codurewy koridu. Cristo maragodae kodure ia Pao burejoiage emaragodae kori, maragodure ia aliança kodui codurewy aliança koriwuji du kodi. Awu aliança maiwu kejere Pao o bataru ema remawu jore keje. Paga karega, boetojiwu pemega remawu umode ma, boemodykare ia mugudo mugato, kodi karega. Boe jokodu, Pao okituware boei awy tuwadaru tabo, akore: “Ica, meri aregodumode imode aliança maiwu to Israel uwobe ebo, Judá uwobe ebo. Mare umodykare nono ire towyje etuomage ebowu, ire ikeragu ekeraji iwo etawyje Egito piji dykejewu meri du reore karega. Ekedu rakakare ire towyje ebowu aliançaji, du kodi icare, iwiapaga jokodukare ei pugeje. Mare 
aliança maiwu, imode towyje Israel uwobe ebo nowy meri rekodajiwu reo: Imode ii boe eroiagudu bu etaroe keje, imode atugodo ewabo tada. Eno Aroe Eimejeramode imi, iwobemode emage. Iaboe iaboe emodykare tuwie jorduwado pugeje tagoi: Aerduwado Pagimejeraji oino. Eiamedu boe eerduwamode ji kodi: biegarewy, kurirewy jamedu. Iwudugugodumode ei ero pearewyji, iwiapuredumodykare ero pegarewy boeji pugeje” (Jer 31,31-34). Pao akore ia aliança maiwuji ma, dytabore ure boetojiwu aliança codydo. Marigudure emaboe, codure emaboe puredugodure tuwogwawo.

9. Cristoi tuiwodody ro raka remawu. Boetojiwu 
aliança o boe eroiagudure, uwaire jamedu, boewo Pao ie kurido tada awy moto keje. Nowu bai ure nono aroia bairewy, iere Pao uwai pemegarewy, Pao uwai boetojiwunure ema. Paru kejere jorugu pa mugure, akirowu amirewy mugure kejewu ira mugure. Aroia onare jiwu kujei boe egore Pao uwai pemegarewy remawu, oino ji, mugure. Du tadare ia meriri ekurewy altar mugure, roreboe pemegarewy pa. Aliança ja ira mugure tada jamedu: meriri ekurewy opore jamedytabo. Tadare ia meriri ekurewy ira mugure du tadare maná meture, Aarão o iwara meture, dure oku boture; tori boarewyge aliança tabowyge emedure tada jamedu. Nowu ira bukejere tupadoge kurirewyge eedure, duwygere ere tugana tugudo ia baku meriri mugui aogejedu joki. Mare ukare turugadu pamago birigodywo awy inodu boe jameduji. Pao burejoiage ere turemo tu tu je boetojiwu baito, tuwo tugera pemegado tumaragodaeji. Mare kujeiwu baitore Pao burejoiage eimejera ure turemo mito tu je joru butu keje, ure boe ku reko pudabo tuwo maku turo pegarewy paru tabo, boe ero pegarewy paru tabo. Oinodytabore Pao Utaroe Pemegarewy ure boe edo boe pa, Pao uwai remawu kaewu awara awadukare kimoroga, nowy boetojiwu Pao uwai mugui kimo dytabo. Awu inodu ure nono ia kodiboe rema, dytabore boere boe pa, awy boe enoe mea, mori, roiwakare tuwo roinodu utaroe jetorodo. Duwure boe enogwage, boe ekudu, boe etaimodu makarewy, ia awy moto kejewu boe eroia, du pemegare, mare ia pemega kodure koriwu towyjedodumodedu otodai tu je. Mare Cristo aregodure tui nono Pao burejoia ema remawui pudumi dytabo, jeonare aregodumodewu boe pemegarewyji, ure turemo ia Pao uwai remawuto du todukare ime ekera tabo, awy moto kejeboe karega. Ukare carneirodoge eku, tapiradoge eku reko pudabo, mare tugu remawu tabo ure turemo Pao uwaito mito tu je, tui ia paginorudae akedu bokwarewy aru pagai. Ovelhadoge eku, tapiradoge eku, tapira maiwu urugudu, du barigudure boe etao joki umode boe pemegado boe etai ma, Boe jokodu remawu, ure tumagu Pao ai tui nono mori pemegarewy, Aroe Pemegarewy bi bokwarewy koiawu Cristo ku umode pagaroe pemega remawudo, umode paginorudo paro pegarewy piji, duma, pamaragody pemegawo Pao jerewy ai.
Aliança maiwu krucadodui boe eku tabodu. Kodire emare jeonare aliança maiwu jiboeji. Du tabore ure boe ero pegarewy todui aliança codurewy tonajidu morido tuwi tabo, duma pemegarewyge ewo tugeragu makudumode etaiwu boe pemegarewy akedu bokwarewyji. Paga karega, testamento umode dykeje, umode turugadu ure towyjewu biwo, awy testamento uwo turugadu du bogai. Ia testamento umode turugadu ure towyjewu bire du rekodaji tu rugadu; ure towyjewu bikare du tonaji, testamento ukare turugadu. Mare jamedu testamento boetojiwu todukare boe eku bokwa tabo. Paga karega, Moisesre, Paoi boe eroiagudu awadydo boe eiamedu boe etodui puidu jekai dykeje, ure tugeragu tapiradoge, ovelhadoge, makudure Pao aiwyge ekuji, ure tugeragu poboji, ure tugeragu ovelhadoge ewu kujagurewyji, ure tugeragu pobo barigudu epaji, ure pobo, boe eku, ure barigu bapera joki, boe emugui nonodu joki. Tagoi oino dytabo: “Paore towyje tagabowu aliança kodiwu boe ku reo” (Ex 24,8). Ure reko Pao o bataru meture tadawu ira joki, boe emaragodure Pao uwai tadawu taboboe jamedu boe joki. Dure, judeudoge eroiagudu rekodaji, boe jamedu boe pemegadodure boe ku tabo. Iaboe iaboe epemegadodukare boe ku redody bokwa tabo. Kodi icare, baru tadaboe kodiboe emode tubemegado inodytabo ma, umode turugadu baru tadawu remaboe ewo tubemegado mori kodui tugori dytabo. Cristo ukare turemo ia towyjedure ime ekera tabowu Pao uwaito, ure nono Pao uwai reoreboeto, mare ure turemo baru remawuto, tuwo towadydo Pao jekai pabaru tabo du bogai. Ukare turemo tuwo tumagudu maedo, tui nono baire eimejerai turemo Pao uwaito jorui mito tu tu je, tuwo boe ku maku du bogai, du reore karega. Umode ino ma, ucebae makaguramode boe oto piji mato. Mare oino ure towadydo mito tu je boe oto akedykeje tuwo boe ero pegarewy okwado tuwi tabo. Boe jokodu, ime ewimode mito tu je, dykejere Pao umode tugogado ei. Du reorere Cristo ure tumagu mito tu je, tuwo boe makarewyge ero pegarewy okwado. Jepadumode pugeje, mare boe ero pegarewy koia karega, mare tuwo boe pemegarewy arego upagare tuwogaiwyge etai.

10. Testamento maiwu tugunure tu codurewyce. Judeudoge eroiagudu, aregodumodewu boe pemegarewy tugunure ema tu je. Boe jokodu remawu karega ure ema, ukare turugadu tuwo uture joru butu jameduji tu tu tugeroia kaewyge epemegado. Umodykare ino ma, ure nowy barege eku maku Pao aiwyge emode tubemegado tabo ma, ero pegarewy akedykeje umodykare turugadu ewo maku pugeje. Paci oino, nowy barege eku makudui du koiare, ere tuwiabutudo turo pegarewy keje joru jameduji. Paga karega, nowy tapiradoge eku, ovelhadoge eku, ukare boe ero pegarewy okwado rugadu. Du kodire Pagimejera, tui turemo awy mototo dykeje akore: “Akaidukare boe bitodureboe makudywo akai duji, mare are ikodu towyje inai. Akiarire boe ero pegarewy paru tabowu bitodureboeji. Du kodire icare inagore: Ica, Ioga, imireo, irowo nono akaidu reore” (S1 39,79). Boetoji akore: Akiarire, akare tugeragu akaidytabo bitodureboeji, makudureboeji, boe ero pegarewy paru tabowu bitodureboeji. Awu inodure boe eroiagudu rekodajiwu barege ewi rema. Du keje akore: Imireo, irowo nono akaidu reore. Du tabore ure boe ero mariguduwu okwado tuwo boe ero maiwu paru towyje. Awu Pao aidu koiare pabemegagodure mito tu je jii je, Jesus Cristo ui tumagu pabaru tabo du koia. Judeudoge ewaire emaragodure tu tu tumaragodaeji tui roiwakare tuwo boe ero pegarewy okwadowu bitodureboe maku tu tu je. Cristorema, ure bitodureboe maku mito tu je boe ero pegarewy morice, dykejere ure tumugudo Pao ukana pemegarewy jaogwai. Du kodire upagare onare puduiwyge ewudywo tuwure kuda du bogai (Sl 109,1). Awu tui tumagu mito tu je dytabore ure, ure tubemegadowyge epemega remawudo. Awu inodykeje, Aroe Pemegarewy jore keje tagoi: "Imode towyje nowy meri keje ebowu aliança reo. Oinore Pagimejera akore: Imode ii boe eroiagudu bu ewabo keje, imode tugu emeardaeto. Iwiabutumodykare ero pegarewy jamedu boe keje pugeje (Jer 31, 3334). Aró, kode, boe ero pegarewy bokware dykeje, okeamodykare mori bogai pugeje.
Boe enogituwai boe ekedu rakawo tumeartorae jidu. Du kodi icare, iwiemage, pamertorure pamode paremo akedu boekwarewy Pao uwaito Jesus ku koia duji. Ure awara maiwu jerewy jado pagai aroia boarewy kajeje, du aroiare kodu rema. Ica, Pao burejoia kurirewyre cenai, Paore rakojedo tuwai keje ma, padywo ae, pawo paburedo ji pawabo jetororewy tabo, pameartoru rikirewy tabo, pagaroe kigadui paro pegarewy piji dytabo, pawiri kabidui pobo jokurewy tabo dytabo. Pagedu rakawo pabagare bogaiboeji. Paga karega, akore tumodyie boe pemegarewy makuwu, kodure tuwadaru rekodaji. Pawo pagado pu roji, dytabowo icare pameardu awadywo pui, paro pemegai pui dytabo. Pakawo pagera ra pai pado pui dypiji, iaboe ero reore, mare pagogituwawo pui, taerdure boe puredugodui nowy meri kurirewy kae duji.
Boei tumeartorae pijidody mori pegarewy. Paerduware boe ema remawuji, pare pageragu ji, dykeje pamode paiaedo piji pagaora rekodaji ma, iaboe iaboe jetumodykare tuwo awy paro pegarewy okwado. Pabagarumode Paoi tugogado pai pegajagurewy tabo du bogai, pabagamode joru umode meartorukarewyge ekowyje du bogai tu rugadu. Iaboe ero pegamode Moisés o boe eroiaguduji, awy inodu boe jokodumode ema iaboe ei pobedu iarema pobe ma jewu metuia bokwaredu bataru koia ma, bimode boe etoiagudu bokwai apo dytabo. Aró, kode, inoba umode ure tuwure jodo Pao Onaregedykejewuji? Inoba umode, umode ure tubemegado tabowu aliança maiwu jiwu ku pegadowuji? Inoba umode, umode boe pemegarewy aregodure pijiwu Aroe Pemegarewy okoridowuji? Ica, paerduware akore oinowuji: “Imire ieonare imoridodumodeduji, imode imorido rugadu” (Deut 32,35). Ia pugeje, bapera atugo akore: “Pagimejera umode tugogado tuwobei” (Sl 134.14). Boe pega jokodurewyre boe ewudui Pao iera kejedu rema.
Boei tubewudo pudui tubemega tabodu mori. Tawiabutudo boere taiboe jawu meri keje, tare tabemegadody rekodaji, tajebae kuricigore. Ia tagi tadugudodure tajebae makarewygeto boe eegai, ia tagi tare tameduiado tagaroe tabo ure tudugu tujebae towygei. Taiagudure mugure baicorewy tadawyge ebo, taegarere boei tagoe aru tabiji duji, taerduwai boe enoroe pemega remawurewy akedu bokwarewy makudumode tagai duji. Du kodi icare, tagaba awy tameartorure jiboe pijido, ia mori kuricigorewy meture tada du kodi. Umode turugadu tai tawo tawure tugu tarowo nono Pao aidu reore ma, mori pemegarewy makudywo tagai. Biega tu je kimo, boe puredugody remawu nure, aregodumodewu aregodumode rugadu, okwa raimodykare . Itugare pemegarewy jemode tumeartorae koia, mare romode doi doi dykeje, iwabo aidumodykare ji pugeje. Pagirema, parokare doi doi boeji, pabegawo, mare pagedu rakare pameartoraeji, pagodywo gu pagododai, pawo paginorudo.

11. Mariguduwu testamento kejewyge ero pemegarewy. Boe emeartorae ure nono boe ekedui tubagare bogaiboe jiture, boe eerdukare jiboe kodiboenure ema. Du inodu koiare ure pagododaiwyge ero pemegado. Awu pameartorae koiare paerduware awy moto towyjedui Pao bataru koia duji; du kodi icare paerdure jiboe aregodure paerdukare jiboe piji. Tumeartoru koiare Abel ure to mea kodui Caim o mea koriwu maku Pao ai, du kodire iedodure imedu jetorogodurewy oino, Paore aiwore o meaji kodi. Du kodire tuwi rekodaji mako kimore tumeartoru koia. Tumeartoru koiare Henoc rekodydodyre ia toro, boe eerdukare ji pugeje, Paore reko kodi (Gn 5,24). Rekodu otodai boe egore ro pemegaie Pao jekai. Mare boe emeartoru bokwa tabo, boe emodykare Pao aidydo turoji. Paga karega, boewo tuburedo ji umode turugadu boetoji boe emeartoruwo emaie ure rugadu duji, umode mori pemegarewy maku jemarure tuwogaiwyge etai duji. Tumeartorui Pao bataruji akoi boe eroiwakare tuiordywo jiboe umodyie tudowyje du koiare Noé ure ika kurirewy towyje, tubagudu bokwa tabo, tuwo tuwobe einorudo. Nowu tumeartoru koiare ure tugogado awy moto kejeboeji, icare aregodure boe emeartorae pijiwu boe jetororewy makudure ai. Tumeartoru koiare Abraão tumeardui Pao bataru jitu keje, uture makudumode pudaiwu ia moto kae, uture tuiorduwa kai tudumode kaeboe jitu kae. Tumeartoru koia mugure makudumode pudaiwu moto keje, tui nono ia moto tuginoiwu pijiwure, du kodire mugure aroia bai tada, Isaac apo, Jacó apo, duwyge etaire boe pemegarewy mitodu makudumode etai. Abraão upagamode ia bakurirewy mugui paru akedu bokwarewy keje du bogai, Paore towyjewu bakurirewy. Tumeartoru koiare Sara jamedu roiware tuguiaruwo, codure kodi karega, meartorure makore pudaiwu Pao bataruji kodi. Du kodire puredugodure puduiwu imedu mito tu jedypijire, uwobe etaregodure, duwyge emagaguragare nono baru tadawu kuiejedoge ereore, eremagudydodykare nono pobo maerewy okwaiwu kugaru remagudydodymodykare du reore. Tumeartoru kejere pagododaiwyge ewire taregodukai makudumode pudaiwu moto kae, egore ia moto tuginoiwu kejewygeie ure pudumi, emeruie ure tu je awy moto keje. Tagoi oino dytabo ere boe edo boe pa tugodui ia tumugumode kejewu moto kae duji. Emagomode cewy taregodure pijiwu motoji ma, eroiwamode tuwo tugirimi kae pugeje. Paci oino, etunure moto pemega kodui nowy moto pemega koriwu bogai, baru tadaboe bogaire eroino. Du kodire Pao Aroe Eimejera ukare inodu perodydo boe egoi to Aroe Eimejeraie ure pudumi duji. Paga karega, ure ia bakurirewydo turugadu etai. Tumeartoru koiare Abraão, Paoi turokogado ji dykeje, ure tonaregedu mito tu jedu maku, Pao o boe pemegarewy makudumode ai kodi karega. Pao akore ji marigudu: “Isaac kejere botumode aiwyge eiedodumode” (Gn 21,12). Meardaenure Pao ro rakaie tuwo birewyge ewodydo. Du inodu koiare jiwo aidugirire tonaregedu makudywo pudai pugeje. Du inodu ure nono ia kodiboe pemegarewy pagai. Tumeartoru koiare Isaac ure tugera bu Jacó aora keje, Esaú aora keje, umode tudowyje eiboe koia. Tumeartoru koiare Jacó, tuwogwamode dyotodai, ure tugera bu José ore etao keje tu tu je, dykejere ure tubujodo tuioi tuiodo keje dytabo. Tumeartoru koiare José, tuwogwamodedu otodai, akore Israeldoge emode tudawyje nowy moto piji duji, makore inoba eromode tura tabo duji. Tumeartoru koiare Moisés uomagere biado arii pobe ma jewu metuia bokware dytabo, tuiordu motui tonaregedu jitu koia. Epagudukare brae eimejera kurirewy bataru keje. Tumeartoru koiare Moisés, aregodui imedu pudae dykeje, ure tugera ra Faraó onaregedu aredu onaregedui pudumi dypiji. Aidure tujebaewo Pao uwobe ecebaece, mare tuwo togwa pagado boe etaidae pegarewy akedumode kurijewuji karega. Tuioku kidui makudumode pudaiboe keje, jordure Cristo aiwu tujebae pemega kodui nowy Egito kejewyge eiamedu boe enoroe pemega kori. Tumeartoru koiare uture Egito piji, tubagudukai brae eimejera kurirewy korigoduji. Meartorure nono tuiordui boe eerdukare jiboe reore. Tumeartoru koiare ure boe edo Páscoa parudo, ure boe edo tuwai poro krucado barogo ku tabo, du ma, umode brae etore boetojiwyge ewidowu Pao o tupa ukawo Israeldoge etore boetojiwyge ewido. Tumeartoru koiare ure Israeldoge edo Pobo Maerewy Kujagurewy pagado bakowuto, ekodui moto kidurewy jitu reore, du tonajire, Egito kejewyge eregodui eregodajidu ewogware poboto. Tumeartoru koiare ure Jericó bakurirewy oieiwu motori kurirewy butudo, tui bakuredo ji meri ikera awubodure pobe taci ikera awubowuto du rekodaji. Tumeartoru koiare nowy ro pegarewy aredu iei Raab cedu, ure cinorudo, du kodire bikare nowy onare Pao jiwyge ebo, ure tugeragu tuwaito butugu tabo oe aiworewyge ei kodi. Inoba inagomode pugeje? Boe umodykare turugadu inai imagowo Gedeao, Barac, Sansão. Jefté, Davi, Samuel, profetadoge ero jiboeji. Tumeartoru koiare ere tugeragu brae eno moto boeji, ere boe ero jetorogodydo, ere barege pegarewyge eia mi, makudumode pudaiboe makudure etai. Ere joru kurirewy bitudo, ere cinorudo toriga rairewy o piji, ere turagojedo tugogodae piji, erokare doi doi je boe etonai pudui dykeje, ere tumorido moto tuginoiwu kejewu tugobaigaregei. Ere ia birewy boe etore eewodydo pugeje, ere maku etujemage ekera kai pugeje. Iage boe erorerure ei, etaidukare boewo meriri iku kiwyje tugera piji, epagare ia mori kuri remawureboe bogai du kodi. Iage boe emago pegare ei, boere boe to ei, boere ekera kogudo meriri iku tabo, ere tugu baicorewy to. Tori todure ei, boere ewido, boere ewowyje etoiado, boere ewido toriga rairewy tabo. Iage emeru paga pagare jice woje, ovelhadoge, cabradoge ewiri metui pudui dytabo. Boe jamedu boe bokware etai, boe etonare ei, boe ekera kiogokare ei. Emeru pagare tori rairewy boe kao, ere tuwiado tori poro tada, motoia boe tada. Awu moto ukare turugadu nowy imei. Awyge eiamedu ewire tumeartoru koia, mare eerdukare tubagare bogaiboe ui tudowyje duji. Mare paga karega, Pao ure paiwo aidugirirewy pemega remawurewy jetu otorogado pagaidu, aidukare etaregodywo pagododai boe pemegarewy remawu kae.
12. Pagimejera Jesus Cristo ro. Du kodi icare, pagi jamedu, awy pagododaiwyge makarewyge ero rekodaji, pawo paro pegarewy iku kiwyje pabiji, paregody pemegawo awaraji, paeku kidui ure pameartoru maku pagaiwu, ure pabemegadowu Jesus keje. Emare, tui boe etaidae pijido tubiji, pogurukare tuwo tudugu i padui pugajejedu kuda, tuwiwo keje. Du kodire icare ure tumugudo Pao kana pemegarewy jaogwai. Tameardae tugudu pemegado cewy okoridodure oinowu pegarewyge ekera tabowuto, dytabore taromodykare doi doi je.
Boe puredugodui boeidu. Takare tadurudo roga jii tagu redo du kae tagonai taro pegarewyji. Tawiagodure nowy Pao okituwai tai dypiji: “Itonaregedu, akaba Pagimejera okituware aidypijido, arokaba doi doi je, okituwai ai dykeje. Paga karega, Pagimejera okituware tumeardu kurire jiwygei, ure tore eiamedu boe eedorodo” (Prov 3,11 12). Pao oebatodure tai tuwo taedorodo, du kodire Pao jeture tai, boe eetu magai torei du reore. Aro! Kakoduwu boe etonaregeduba uo okituwakare ji? Mare Pao okituwamodykare tai ma, ore remawyge karega umode tagi, ia boe etore pagawyge rumode tagi. Ia pugeje, awy moto kejewu paomagere duwygere enogituware pai, pameartorure ewadaruji. Kode, pameartorumodykare pagaroe etuo bataruji uwo jereboe maku pagai? Jewyge enogituware pai taidu reore, awurema okituware pai tuwo pabemegado du bogai, tuwo to boe pemegareboe maku pagai. Boe jokodu, boe enogituwadody ure nono korireboere, boe eegareae karega, mare jetorododure oinowyge eonagodure boe jetororewyji, boe butugurewyji. Du kodire tagera metugodurewy awogado, tabogodawu rore du du du jewu rakojedo (Is 35,3). Awara mekirewy jetorodo tameruwo ji, dytabowo pogora pegarewyge ekawo tubogora pega jokodydo, mare epemegagodywo.
 	Boe eroiaguduwu boe ero pemegarewy. Taemarudo tawo tawudugugo boe eiamedu boei, tawo tabemegado. Awu inodypijimode ma, iaboe iaboe eerdumodykare Paoji. Tameardu awadydo tai, takawo Pao o boe pemegarewy ko tagori. Ia ukwa korirewy jirirewy botu kawo tadoda, ukawo makarewyge emorora amagadydo, ukawo makarewyge epegado tadoda. Iaboe iaboe emedukawo tadoda Esaú ro magai tuge boi koia du reore: ure tuionare jiboe maku togwagemode jiboe jipagi. Taerduware taidui tuowo tugera bu tao keje duji, onaregedu boetojiwunure ema kodi, mare pijidodure, roiwakare tuwo tuodo tuwadaru kirimi, okwamagudure ji toragudytabo kodi karega. Boe jokodu takare taburedo ia torekariji, joru uru rakarewyji, boetuguji, boecoji, bakuru pegarewy bubutu taboduji. Ika akoji, cewy ure boe epagudydowu boe emago rakarewyji, du boe emeardui jitu kejere enogwamagudure ji mako kawo pudui pugeje du bogai. Awu makoreboe ui epagudydody kuricigodody emareo: “Umode tugera bu awy torikari kejeboe eiamedu boe, barogomode ema jamedu ma, bitodumode tori tabo” (Ex 19,2). Awu inodu boe epagudae pegarewynure ema, du kodire Moisés akore: “Irore du du du je ipagudu koia“ (Deut 9,19). Du karega. Tare taburedo Sião toriji, Pao jerewy o bakurirewyji, baru tadawu Jerusalemji, makaguragarewy tupadogei. Ia padure baru tadawu bapera keje boetojiwu boei tudo pui tuiegare tabowuji, ure tugogado boe eimadu boeiwu Paoji, ure tubemegadowu ro pemegarewyge aroedogei. Tare taburedo Jesusji, ure aliança maiwu towyje, ure tugu reko paiogi, du pemega kodure Abel ku pemega kori. Du kodi icare, tameardu awadydo tai, takawo nowy makoreboe akaru perodydo, paga karega, cewy ure tuiaedo bataru piji makoi ei awy moto keje dytabowyge, ekare cinorudo mori pegarewy piji ma, kode pagi, pamode pijido akoi pai baru piji dykeje, pamodykare paginorudo rugadu jamedu. Marigudu ure moto amagadydo tuwadaru tabo. Awuji pugeje makore pai awy tuwadaru remawu tabo: “Ia pugeje, imode moto amagadydo, imode baru amagadydo jamedu”. Tagoi oino: “Ia pugeje” dytabore, unure boedo boe pa awy todureboe jamedu boe akedumodyie duji, ukare tududydoboe rakojemode tu rugadu. Du kodi icare pamugure ia boe eeda akedumodykare u keje du koiare, pagedu rakawo awy boe pemegarewyji, pamaragodywo tabo Pao ai, pai aidydo dytabo, pabagudytabo, pabemega tabo. Paga karega, Pao baru tadawu ure nono joru joi boe todu rema. (Deut 4, 24).

13. Boe enogituwae. Tameardu kurido pui jii je. Tawiagody kaba tawo tageragu tawai keje aregodure tagaiwygei dypiji, paga karega, iage ere tugeragu tupadogei, tuiorduwakai tupadogeie ure emage duji. Tawiabutudo mugure baicorewy tadawyge ewygeje, tado nono tamugui baicorewy tada ebo du reore. Tawiabutudo mugure tujebae tadawyge ewygeje, tado nono tameduie ure ekodu ewiri tadadu reore. Taiamedytabo, taerdu pemegado tagera makudui puai duji, takawo inodu pegado, paga karega, Pao umode tugogado ro pegarewygei, kodure tugogekare emawu, tuwirekare emawudo apuwygei. Taedorikaba pui, taegaredo jeture tagabo boeji, mare paga karega, Pao akore: “Imodykare ikera ra apiji, iwiapaga bokwamodykare ai” (Deut 31,6). Du kodire paroiware pamagowo pameartoru tabo: “Pagimejera unure tugera braredo ii, ipagudure ceboe bokwa, inoba imedu romode ii?” (Sl 117,5). Tawiabutudo makore Pao bataruji taiwyge ewygeje. Tameardae tugu inoba ewire, tameartorudo emeartoru reore. Jesus Cristo unure pudumi jii je, jawuji, awuji, boe jameduji jii je. Tagaba boedo taeku to pui ia tuwadaru tuginoiwu keje. Ure turugadu tawo tagaroe ro rakado Pao o boe pemegarewy tabo, mare tamagoi boe emode ko boejitu pemegamodykare iaboeji iaboeji. Ceno altar re (Ceno boere mori maku Pao ai kejewu irare). Maragodure Pao o aroia bai tadawyge enogwagemodykare nowy ira kejeboeji. Paga karega, judeudoge eno baire eimejera kurirewy ure bitodureboe barege eku reko tuwo maku Pao uwaito boe ero pegarewy morice dykeje, awy barege ekodu kowudure bakujei. Du kodire Jesus jamedu, taidui tuwo tuwobe epemegado tugu remawu tabo dykeje, jiwore bakujei. Kode, padywo togi bakujebiji, pai ucebae reko pagabo dytabo. Paga karega, pago bakurirewy rakojei jii je bokware woe, mare pamerunure paemaru tabo ia aregodumodewu bakurirewy bogai. Du kodi icare, pawo pagomea pemegarewy maku Pao ai Jesus koia, awy inodure boe eiabijiwu boe emago pemagai ie jitu rema. Tagaba taro pemegai puidypijido, tagaba tameardu kurii puidypijido. Awu tagomea oinodu ure Pao aidydo. Tameartorudo jeture taiwyge ewadaruji: eetunure tagaroeji, Pao umode tugogado ei, du kode eromode oino tuiegare tabo, mare toragudytabo karega, du umodykare turugadu tai.
Bapera ao. Tamagodo Paoji cenai, ceerduware cemeardae jetoroie duji, cenure cedurudo cero pemegawo cero jamedu boeji tu je. Tamagodo Paoji jii je inai, iwo ikirimi tawogai kuri je. Pao butugurewy, koiare ure jeture paiwu Pagimejera Jesus Cristo jewodydo bierewyge epiji aliança maiwu jiwu ku koia. Uwo tagiari kado taro pemegarewyji, tarowo nono taidu reore, turoi tadoda taidure jiboeji, Jesus Cristo koia. Boewo akaru kurido jii je. Oino godu. Inogwamagudunure tai, iwiemage, tawo tageragu awy imagore taiboe inogituwa tabo duji, paga karega, ire bapera atugodody biegado tagai kodi. Taerduware pawie Timóteo ui tudawyje baicorewy piji duji. Umode tugirimi marigudu ma, ikodumode apo iordywo tai. Tagimadydo jeture taiwyge eiamedu apo, pemegarewyge eiamedu boe ebo. Awu Itália kejewu pawiemage eimadunure tawogai. Pao o boe pemegarewy muguwo taiamedu apo. Oino godu.



















TIAGO

T I A G O O B A P E R A A T U G O

1. Imadu. Imi, Tiago, Pao utugare, Pagimejera Jesus Cristo utugare, ikimadunure judeudoge etuwobe ei pagera pudogidure pobe taci iwurekotodu taoi moto tuginoiwu kaowyge ewogai.
Boewo tudurudo tujebaeji. Iwiemage, boe emode turokogado tai dykeje, taegare kuricigodo. Taerduware boei turokogado tameartorae jitu nowy inodure tamorora butugudo tai. Mare umode turugadu tawudugugodae maragodywo tadoda ma, tabemega kororogodywo, taro tago pegarewy bokwa tabo. Ia tagi tagaidumode taerduwawo ma, tagogwamagudydo Paoji, umode maku rugadu, ure boe makudu kuricigodo tubemega tabo tugorigody bokwa tabo boe eiamedu boe etai kodi. Mare tagogwamagudywo tameartoru tabo, taro kaba doi doi boeji; imedu rore doi doi boejiwu unure tudo nono pobo maerewy pobuto reore, bakurure awogado, ure reko jice woje, jice woje. Nowu imedu oinowu meardae kaba Pao umode iaboe boe maku pudaidu bogai. Nowu imedu jorduwakare inoba turomode duji, rore doi doi tumaragodumode jiboeji. Ure tubiegadowu pawiemage, enojaromode Pao umode ekurido duji. Du kare, oroe kurirewygere emage enojaromode Paoi ewiegado duji, paga karega, oroe kurirewyge etagedumode boku kaowu okureboe reore. Meri ruture tuie uru tabo, boebutu kidure, okureboe oku buture, cewy motu akedure. Oinore oroe kurirewyge etagedumode tumaragodae keje. Jiwo aidugirirewy imedure durure boe pegarewyji. Paga karega, jiwae akedumode dykeje, mori pemegarewy bi bokwarewy Pao umode maku meardu kurire puduiwyge etaidu, makudumode ai jamedu. Iaboe iaboe, boei turokogado pudui dykeje, ego kaba: Paonure turokogado ii, inodu kaba. Paga karega, boe pegarewy puredukare Paoji, Pao ukare turokogado iaboei iaboei. Pagaobijire pameardae pegarewyre tumugudo pawygeje pudae, ure pagaidydo. Boe emeardae pegarewy aregodumode dykeje, ure boe ero pegado, boe ero pegarewy koiare ure boe ewogwado.Du kodi icare, imeardu kurire jiwu iwiemage, tagaba tae kuri pagado.
Pao ro pemegarewy. Boe pemegarewy jamedu boe makudui boe etaidu aregodure cobojeboe piji. Pao urugurewy piji, du umodykare tududydo, ukare tudo tuginoi rugadu. Taidytabore ure padowyje tuwadaru jokodurewy tabo, pawo nono ture to boetojiwygere. Taerduwado awy inodu boe jokodu remawuie ure duji. Taiamedu boe ewo tudo turugadu tumeardywo, mare ewudugugodumode pudui tumagowo, tugorigodywo. Paga karega, imedu korigodae kodukare Pao o boe jetororewy rekodaji. Du kodi icare boe ero pegarewy jamedu boe, boe emeardae pegarewy jamedu boe barigu tabiji, tageragu tawudugu tabo bataru pemegarewy tugudodure tawabo to duji, du roiware tuwo tagaroedo cinorudo. Tarodo nono bataru pemegarewy aidu reore, mare tameardui tu ji dytabo karega, umodykare ino ma, tamode taekuri pagado tagaobiji. Meardure bataru jiboe rokai nono bataru reoredu, ure nono cewy imedu aiwore tuieji meriri kuru to du reore. Aiwore pudui mare, uture nowy piji dykeje, biagodure tureo piji. Mare ure tumeardae tugu ure boe einorudowu boe eroiagudu pemegarewyto, unure tubewudo tabo, mare meardui tu ji dytabo karega, mare roi nono boe eroiagudu reorewy, jiwo aidugirimode turoino dytabo. Iaboe meardaemode tubemegaie ure duji, mare umodykare ceru kogudo ma, ure tuwabo jeto pui meartorae boe jokodu karega ure ema. Paga karega, boe emeartorae boe jokoduwu Pao jekai du reo: Boe etuwo marenarue etae, ukoge bokwarewyge etae eedumode doi doi boeji ia bokware pudaiboe bogai dykeje, turo pemega tabo, tui tuiaedo awy moto kejewu boe ero pegarewy piji dytabo.

2. Boe etoiagudui pui pureore. Iwiemage, tameartorui ure tumoridowu Pagimejera Jesus Cristo jitu keje, tagaba pu barigu pubiji. Ia imedu umode turemo tare tado puiwo kae tugerako tadawu meriri ekurewy tabo, aroia mori kuricigorewy metui pudui dytabo, dykejere ia marenaru umode turemo tugudae cucurewy tabo ma, tamode tageragu oroe kurirewyji tagagoi ji dutabo: Amugudo awy boe emuga pemegarewy keje. Du kejera tagagomode marenaruji: Aragojedo nono. Iarema: Amugudo woe iwure paru. Oino ma, takarega ure ewarigu pubiji, tai tagogado boei tameardae pegarewy tabo du karega? Imeardu kurire jiwu iwiemage, tawiapagado: Paokare tugeragu awy moto kejewu marenaruei tuwo enoroedo kuricigodo emeartorae tabo, Pao umode maku meardu kuricigore puduiwyge etaiwu mori pemegarewy makudywo etai? Tagirema, tare marenarue eredugodydo. Oroe kurirewyge eigoia karega erorerure tai, ekare tumugudo tawygeje toro brae eimejerawo tugogado tai du bogai? Ekare tagie moturewy pegado tuwadaru pegarewy tabo? Taromode nono boe eroiagudu kurirewyji: “Ameardu kurido amedagei, ameardu kuri magai ai du reore” (Lev 19,18) ma, taro pemeganure rugadu. Mare tamode boe ewarigu pubiji ma, taro pega nure, boe eroiagudu umode tugogado tai, umode tabegado. Romode nono boe eroiagudu reore, mare umode ia mugudo tuiageje ma, ro peganure boe eroiagudu jameduji. Cewu akore: Akera keadu kaba. Oino jiwu, akore jamedu: Akaba boe ewido (Ex 20, s). Oino. Du kodi icare amode boe ewido ma, aro peganure boe eroiagudu jameduji, akera keadukare kodi karega. Du kodi icare tamagodo, tarodo nono Pao umode tugogado tai boe eroiagudu maiwu rekodaji. Umode tugogado togudu bokwa tabo cewy okudu bokwarewyji. Mare okudurewy, boe emodykare tugogado ji.
Boe emeartorae boe ero pemegarewy bokwa tabodu. Iwiemage, inoba umode akoi tumeartoruie duji, ro pemegarewy bokwa tabo? Awu meartorae umodukana udo cinorudo? Ia tawie ukudae bokwamode ma, uke bokwamode ma, ia tagagomode oino ji: Toro, akowarudo, akogwa amogodydo. Takai okeare bogaiboe maku ai dytabo, awy tawadaru umodukana turugadu ji? Du reorere boe emeartoraere boe ero pemegarewy bokwa tabo: nowy inodu binure taobiji. Iaboe egomode: Akire ameartorure, imire iro pemegare. Iordydo ameartoraeji aro pemegarewy bokwa tabo duji, imi imode aerdydo imeartoraeji, iro pemegarewy koia. Ameartorure Paoi mito tu je duji, du pemegare. Mare Aroe pegarewyge jamedu emeartorure inoduji, erore du du du je. Imedu meardae bokwarewy, akaidure aerdywo boe emeartorae boe ero pemegarewy bokwa tabowu bie ure duji? Pao Abraão ukare tubemegado turo pemegarewy koia, tui tonaregedu Isaac maku altar keje dytabo? Tanure boe pa boe emeartorae ure tugera braredo boe ero pemegarewyji, du roinodu kororogodure. Oinore boe kodure bapera atugo reore: “Abraão meartorure Paoji, dytabore ure tubemegado, du kodire boe egore Pao metuiaie ure ema” (Gn 15,6). Taerdunure imedui tubemegado turo pemegarewy tabo, mare tumeartorui tu je dytabo karega. Du reorere Raab, cewy ro pegarewy aredu, ure tubemegado turo pemegarewy tabo, tui tugeragu oebatodurewygei, tuwo eko ia awara tuginoiwuji dytabo. Boe magai boe ekodu bire boe etaroe bokwa tabo, du reorere boe emeartorae bire boe ero pemegarewy bokwa tabo.

3. Boe ero pegai tugeru tabodu. Iwiemage, tagaba ure boe eerduwadowygedo tagi taiamedytabo, paga karega, taerduware boe emode tugogado pai pemega karega. Mare paga karega, paiamedu boe pawadaru jetorokarewy makaguragare. Iaboe ewudumodykare tuwadaru tabo ma, imedu pemegarewynure ema, roiware tuwo tugody pemegado boe jamedykeje. Pamode freio tugu kawarudoge eiagi ma, paroiwamode pawo eko jice woje, pagaidu reore. Tagado ika kurirewyji: kurimode, bakuru rakarewy butumode ji ma, umode tuiodo keje jice woje, mare ia imedure kodu jetorodo taidu reore, ia meriri rogu tabo. Du reorere boe ekerure, rogu biegare paiadoda, mare umode tuguricigodo ia tumagore jiboe keje. Tagaiwodo, ia joru biegamode tu je, mare umode ia itura kuricigorewy kowu, umode akedydo. Jorunure boe ekeruce jamedu, umode boe jamedu boe pegado. Inferno tadawu joru umode pageru urugudo ma, umode pagodure jiboe jamedu boe kowu. Barege eiamedu boe, kiege barege, awague, kare eiamedu boe imedure butugugo. Pageru rema imedu umodykare butugugo. Ia boe pegarewy butugu bokwarewynure ema, korobadure umode boe ewidowu jorubo pegarewy tabo. 9. Pageru tabore pamago pemegare Paoji, tabore pamago pegare Po ore imei. Boe enogwa mitodypijire boe emago pemegarewy aregodure, boe emago pegarewy aregodure piji jamedu. Nowu inodu ukare turugadu, iwiemage. Ia pobo ja mitodypiji kana pobo beturewy aregodure pobo jirirewy tabo? Iwiemage, ia i pagawu umodykare parera kuru maku, iarema parera iku umodykare ia tudureboe tuginoiwu maku. Jamedu, ia sal meture tadawu ja umodykare pobo betu maku.
Boe eerduwa rikirewy. Ia jorduwarewy roiwarewy meture tadoda? Umode boe eerdydo turo pemegarewyji, turo butugurewyji, turo jorduwarewyji. Mare ia tagody kagirire tawabo tada, tagaidumode tamago pegawo pui ma, tagojaro kaba tai, tawadararodu kaba boe rikirewyji. Boe eerduwadody aregodui baru pijidu karega ure ema, mare awy moto kejewu, ime enoe, Aroe pegrewy  oenure ema. Boe ekodu kagirii, boe emago pegai puiwo keje, boe butugukarewy, boe ero pegarewy jamedu boe umode jamedu. Mare boe eerduwa aregodui ceboje pijidu, ro pegakare, butugugodure, okudu oiagudure, tudu pemegare, ukare boe ewarigu pubiji, ukare boe eekuri pagado. Boe jetororewy tudu tugudure boe butugurewy tabo, kodure boe butugurewy tabowyge eigoia.

4. Boe etagemo pegarewy. Kaiba tarugodui puidu, tagokii puidu aregodure? Tagagemo pegarewy rugodui tagody tawiri tadadypiji karega? Tagagemore boe bogai, mare makudukare tagai. Tagorire pui, tameardae pegare pui, du kodi icare tagaidure jiboe makudukare tagai. Tawadaru pegare, tarugodure, mare taroiwakare boe bogai, tagogwamagudukare bogai kodi. Iarema tagogwamagudure, mare makudukare tagai, tagogwamagudu pegare kodi, tagaidure tawo tagagemo pegarewy aidydo tu rugadu kodi. Taro peganure Paoji. Taerduwakare ure tumeduiado moto kejeboe boe jamedu boe etonaie ure Paoji duji? Tameardaekana Pao o bapera atugo makoie ure paga tu je duji? Bapera atugo akore: Mugure tadodawu Aroe Pemegarewy meardu kurire tai tugimaredytabo. Mare Paore ia boe pemegarewy kuricigorewy maku boe etai. Du kodire bapera atugo pemegarewy akore: Paore tudurudo ocarore puduiboei, ure to boe pemegarewy maku ure tuwiegadowu boe etai. Du kodi icare, tameartorudo Pao bataruji, tadurudo Aroe pegarewy ji, umode tuiaedo jaegiri tabiji. Taburedo Paoji, umode tuburedo tai. Ro pegarewyge, tagera kabi. Boe eroi pobedu, tawabo pemegado. Taerdydo tabegaji, tagiarigodydo, tagoragudydo ma, tagogwariaewo tagoragudaedo ema, taegaraewo tagiarigodaedo ema. Tawiegado Pao jekai, emare umode tagurido. Iwiemage, tamago pega kaba pui. Mako pegare tuwie jiwu, ure tugogado jiwu, mako peganure boe eroiaguduji, unure tugogado boe eroiaguduji. Aró, kode, amode akogado boe eroiaguduji ma, akodukare boe eroiagudu rekodaji, mare anure akogado ji. Ure boe eroiaguduwu, ure tugogado boeiwu mito tu je: cewy roiware tuwo boe einorudo, iarema tuwo boe ewogwado. Akirema, iogudubanure aki awo akogado ameduiaji? Tagagore oino: Awuji rakudu, barogwato rakudu, padumode bakurirewyto, paragojemode nono joru mito, pamode akirodo boeji pai pagoroe itodydo dytabo. Mare du inodytabo, taerduwakare inoba boemode barogwato duji. Awu taei oinodu kaboba ure ema? Ure nono boe okwarodure, boe eerdure ji biegatu je, dykeje kuri je okware pi tuku je. Paci oino, tagagomode oino: Pao aidumode dykeje, paemode ma, paromode oino, oino. Macare tagojarore tai tagaidure jiboeji. Awu boe enojaroi oinodu, boe pegare. Cewu jorduware turomode jiboeji, mare ro pemegakare, ro pega nure.

5. Oe kurirewyge ewo tumeardu awadydo pudui. Tagi oe kurirewyge, tagoragudu kuricigodo, mare paga karega, boe pegarewy butumode tawygeje. Tagoroe pegagodure, rugurere tagudae oiko. Motore tago meriri ekurewy, meriri kigadurewy pegado. Moto umode tugogado tai, umode tagody tawiri oiko joru magai boe ekodu ewiri kowu du reore. Tare tagoroe kuricigodo tamagai joru itodydo boiwu meri kae. Maragodure tago boepa kejewyge emaragodae mori takare maku etaiwu oiogwari rakaguragare; nowy maragodurewyge enoiogwari aregodure Pao ro rakarewy biaja kae. Taedure moto keje taegare pegarewy tabo, taro pegarewy tabore tare tawabo kaawadydo boe emode boe ewido jiwu meri kae. Tare imedu jetororewy maku tuwi kae, tare bito, ukare tao tugu tai.
Boe epagai Pao aregody bogaidu. Kodi icare, iwiemage, tawudugugo jii Pagimejera aregodumodedu kae. Tagado ure boe a tuguwuji: ure tuwudugugo moto pijiwu tudureboe pemegarewy bogai, butugure jii bubutu aregodumodedu bogai. Tagi jamedu, tawudugudo, tawabo rakado, Pagimejera aregodugody nure. Tamago pega kaba pui jice woje, boe ekawo tugogado tai. Umode tugogado boeiwu rakojere baiporo keje. Iwiemage, tajebae keje, ia tamaragodae biarewy keje, tado nono makore Pao ie tabowu profetadoge ereore. Tagado, pamagore mugure tujebae kejewyge eiwo aidugirirewygeie ure emage. Tameardure jiboeji: ure tudurudo tujebae keje. Taerduware nowy inodu akedykeje Pao roi jituji. Mare paga karega, Pao okudu oiagudu kuricigore kodi.
Boe ekawo togwatugu. Boetoji, iwiemage, tagaba tagogwatugu rugadu, tagaba tagogwatugu baru tabo, moto tabo, iaboe iaboe tabo. Tawadaru umode U. Tawadaru umode Boro. Oino, tawudu kawo boe emode tugogado taiboeto.
Ro pemegare kogodurewyge eiwu boekaguru Ia tagiarigodumode ma, tagogwamagudydo Paoji. Ia taegaremode ma, tarago. Ia tagogodure, tamagodo ia Pao burejoiage ewogai, duwyge emode togwakurido apo, emode boekaguru pemegarewy reko joki Pao ie tabo. Boei togwakurido tumeartoru tabodu umode nowy kogodurewy udo cinorudo. Pao umode butugugo. Ia ro pegarewy umode apo ma, Pao umode inodu okwado. Tamagodo taro pegarewyji pu biegai, tagogwamagudydo pu paru tabo ma, tabemegagodywo. Jetororewy imedu okwamagudui baru todu ro rakare rugadu. Marenarunure Eliace pareore; ure tumeardae tugu togwamagudaeto bubutu kawo, icare bubutukare moto joki jorure pobe ma jewu metuia bokware, ari ikera awubodure buture ikera awubowuto mito. Du keje okwamagudure pugeje, icare bubuture, icare motore tudureboe botudo. Iwiemage, ia tagi tamode taiaedo tagody jetororewy piji, iaboe emode tado tagirimi awara pemegarewy kae ma, taerduwado: cewy umode ia ro pegarewy udo tuie kirimi turo pegarewy pijiwu, umode tuginorudo bireboe piji, umode turo pegarewy makarewy okwado.






I. PEDRO

P E D R O O B A P E R A A T U G O BOETOJIWU

1. Boe paru. Pedro, Jesus Cristo o apostolo, pemegarewyge eedui ia moto tuginoiwyge etai, Ponto, Galácia, Capadócia, Asia, Bitínia kejewyge etai. Paore tugeragu tai tuiorduwai tai du kodi, Aroe Pemegarewy ure tabemegado tameartoruwo Jesus Cristo bataruji, taedorogodywo ku koia. Pao o boe pemegarewy boe butugurewy makudu kuriwo tagai.
Pao ro. Pawo Pagimejera Jesus Cristo Uo Aroe Eimejera akaru pemegado. Okudu uiagudu koiare ure pawodydo pugeje ia boe epagare bogaiboe jerewy kae, Pagimejera Jesus Cristo jewodui birewyge epiji du koia. Ia makudumode baru tada tagaiboe umodykare tubegado, ia pegarewy ukare, bimodykare , du bogaire ure taewodydo. Tameartoru koiare Pao ro rakarewy jeture tai, tawo taginorudo; boe emode awy inodu pawyje boiboe keje.
 Pao Onaregedu ro. Awu inodu koiare ure taegaredo, tagiarigodure biega tu je kimo boe ecebae makarewy keje kodi karega. Tamaertorae jetorogodure awy tajebae tabo, mare boe emago pemegawo tai du bogai, boewo tagurido, Pagimejera Jesus Cristo umode towadydo dykeje. Tameartorae kodure meriri ekurewy kori, dure pemegagodure joru tabo, akedumode kodi karega. Tameardu kurire Jesusji taerdukai jitu tabo. Taerdukare ji roga mare tameartorure ji, du kodire taegare jore tuwygeje. Paga karega, taerduwa birigodure tagaroe umode cinorudo tameartorae morice duji.
Aroe Pemegarewy ro. Awu taginorudae tore profetadoge ere tumeardae tugu, duwyge emagore tagonagodumode jiwu boe pemegarewyji. Eemarure Cristo Utaroe Pemegarewy mugure ebowu makore jiwu boemode kejewu bogai. Du kodire emagore Cristo jiwomodeduji, umode tugurido pemega pugeje duji. Ewiedure tuie awy bakaru kogado, mare pudai karega, tagai. Oinore icare awy inodu awadodure tawiegai pugeje, ure Bakaru Maiwu Pemegarewy kogado tawiegaiwyge eigoia, aregodure baru pijiwu Aroe Pemegarewy koia. Awu bakaru jire tupadoge etaidure tuiordywo ji jamedu.
Boei tubemegadodu. Tagaroe kogudo tabeagajejewu tabo, taedorodo tai, tabaga jodo makudumode tagai Pagimejera Jesus Cristo umode towadydo jiwu meri kejewu boe pemegarewy bogai. Boe etore emeartorui tuomage ewadaru jitu reore, tagi jamedu, tarokaba tameardae mariguduwuji, paga karega, nowy boe keje taerduwakare boeji. Umagai makore taiwu pemegare du reore, tagi jamedu tabemegado boe jameduji. Ica, bapera pemegarewy keje atugododure oino: “Tabemegado, ipemegare kodi” (Lev 11,44). Tagagore cewy ure tugogado boei tukai boe ewarigu pubijiwu, tao iure ema duji ma, tabagudydo ce taedui awy moto keje du tonaji. Taerdure tagarudydodyre taro pegarewy mariguduwu piji, mare meriri ekurewy, meriri kigadurewy tabo karega. Mare Cristo ku mori kuricigorewy tabore tagarudydodyre. Emare Cordeiro maiwu iwurewynure ema. Pemegare jii moto towyjedumodedu otodai, mare boiboe kejere ure towadydo tumeardu kuri koia tai. Koiare tameartorure Paoji. Ure jewodydo birewyge epiji, ure akaru kurido du ma, tameartoruwo Paoji, tabagawo bogai. Tameartorure boe jetororewyji, du koiare tare tagaroe jetorogodydo tameardu kuriwo pui rugadu. Du kodire tameardu kurido pui tawabo jamedytabo. Tawodure pugeje ia boe a bimodewu piji karega, mare boe a pegagodumodykare u, jerewy, bi bokwarewy piji. Paga karega, Boe kodu jamedu boe ure nono boebutu reore, urugu ure nono boebutu oku reore. Boebutu kidure, oku buture. Mare Pao bataru okwamodykare (Is 11,68). Aró! Awu bataru kogadodure tawiegai du reno.

2. Boe emugui Cristo apodu. Du kodi icare, tabega jamedu boe, tawadararodae jamedu boe, taroarodae jamedu boe, tagori jamedu boe, tawadaru pegarewy jamedu boe pijido. Tado nono boture maigoduwu boe etore kugure ereore, tagaidu rakado aroerewy mokuru kuruji du umode tarijodydo taginorudodywo du bogai. Tagogwapagare Pagimejera betu jitu keje. Taburedo Jesusji: tori jerewynure ema, ime ere barigu, mare Pao jordu pemegare ji, ure tugeragu ji. Tagi jamedu, tori jerewygenure tagi, tagire Pao burejoiagere tagi jamedu, tawo mori pemegarewy maku Pao ai, Jesus Cristo koia. Du kodire bapera atugo akore: “Imode tori bai oiadodawu, pemegarewy, mori kuricigorewy, mugudo ino bakurirewy iei Sião cedykeje. Ure tumeartorudo jiwu, boe emodykare je kuri pagado (Is 28,16). Tagire tameartorure du kodire Pao umode tagurido koia. Mare meartorukarewyge etai, ure baimugudowu epage ere pijidowu tori, nowy bai oiadadowu tori, awara oiadadowu jorubonure ema etai, ure boe ewudydowu torinure ema etai (Sl 117,22;Is 8,14). Ewure todure nowy toriji, emeartorukare Pao bataruji kodi, etonagodure nowy inoduji jamedu. Tagirema, boe etuwobe pemegarewynure tagi, Pao burejoiage kurirewygenure tagi; Paore tugeragu tai boeco piji to urugureboe pemegaguragarewy kae, tawo turo rakarewy awadodydo du bogai. Marigudu Pao uwobe karega ure tagi, macare oino, uwobenure tagi. Marigudu tagaregodukare okudureboe kae (Os 3,23) mare icare oino tagaregodure okudureboe kae.
Inoba cristaodoge eromode ao pegokarewyge eegai. Imeardu kuricigore jiwyge tagi, inogwamagudunure tai tawo boe ekodu meardae pegarewy pijido, awy inodu rugodynure boe etaroeji, ia moto kejewygenure tagi, merureboe inodunure tagi. Tado nono iaboere ao pegokarewyge eegai. Iaboe emago pegamode tai, mare eerdumode taro pemegarewy jitu keje, enogwa jerebarimode Pao apo aregodumode jiwu meri keje.
Inoba boe eromode tugimejeragei. Du kodi icare, tameartorudo awy moto kejewu boe eimejerage eiamedu boe ewadaruji. Boe eimejera kurirewyji, ia boe eimejeragei jamedu, duwygere emugure tuwo ro pegarewyge ekodu jetorodo du bogai, tuwo tugerabraredo pemegarewygei du bogai. Oinore Pao aidure: taro pemegawo ma, tawo aora bai bairewyge, eerduwa bokwa eia mi. Tarodo nono boe etugarekare emawu ime ereore, mare ure turo pegarewy biadody reore karega, mare tado nono Pao utugaregere. Taro tagago pemegado boe eiamedu boei, tameardu kurido tawiemagei, tabagudydo Paoce, tameartorudo boe eimejera bataruji. Boe etugarege, tameartorudo tagimejeragei tabagudytabo, mare pemegarewyge, ro butugurewyge ei tu je karega, mare aora rakarewygei jamedu. Paga karega, paedui pajebae oiadodu, pawudugugodui boe etonai pai paga tu jedu, pemegare Pao jekai, mare pameardu kurii jitu koia dykeje. Iaboe umode tuwudugugo boei boe to pudui turo pegarewy koia ma, kakoduwu mori makudumode ai? Mare boe erorerumode tai, taro pemegarewy koia, tamode tawudugugo inoduji ma, awy inodu pemegare Pao jekai. Ica! Awu inodu bogaire boe emagore tawogai. Cristore tuiwodo pagai jamedu, tarodo nono turo reore. Ro pegarewy bokwa, batararodae bokware jamedu (Is 53,8). Boe erorerure ji, mare ukare inodu kirimi, boe egorerure ji, mare mako pegakare boei, mare ure tumagu ure tugogadody jetorodo boeiwu iera kai. Ure paro pegarewy reko tugody tuwiri tada i keje, duma pawiwo paro pegarewyji, paewo boe jetororewyji. Tujebae tabore iogore pai (Is 53,5). Marigudu tare nono barege ewogware boetowygere, mare oino, tare tagirimi jeture tagaroe jiwu ae pugeje.

3. Ure tugera maku puaiwyge eroiagudu.Tagi jamedu, areme, tamertorudo tagoge ewadaruji. Ia emage emeartorukare Pao bataruji, mare epemegagodumode tuwire ero pemegarewy koia, emeardukare ewadaruji kodi karega. Mare eerdui taro tagago pemegaji, tagera iwori taro tagago tabo du koia. Tagoroe kaba boe eerdure jiboeji, tagao motuji, tagoroe meriri ekurewy padui tawygeje duji, tagudae moturewyji. Mare tagoroemode tadoda, tawabo tada, tagaroe ro pega bokwarewy, kori bokwarewy, ro butugurewy, awy inodure pemegaguragare Pao jekai. Oinore upagare Pao bogaiwu mariguduwu areme pemegarewyge ere tudo; emeartorure tugoge ewadaruji. Oinore Sara meartorure Abraãoji tumagoi ji: 
“ikimejera” oino dytabo. Emare orere tagi, taro pemegai dykeje, tabagudukai ia boe pegarewyce dykeje. Du reorere uwirerewyge tagi, tado nono iaboere tawire ebo, emage edurukare tareore, mare eonagodure ure boe eedowu boe pemegarewyji tagabo. Tado nono iabore ei, iaboe iaboe ekawo tagogwamagudui baru todu pegado.
Boe enogudui boe eiamedu boe ebodu. Ia boi pugeje: tawabodo mito tu je, tameardu kurido pui tai nono tamanamage, tawiemageie ure puje du reore, tagogudydo taiagudydo puapo, tado nono boe etore kugurere pu jekai. Tagaba mori pegareboe maku ro pegare taiwu ai, tagody kagiri kaba kodu kagirire taiwygei. Paci oino, tamago pemegado ei. Awu inodu bogaire boe emegore tawogai, taenawo boe pemegarewy makudywo tagai du bogai. Paga karega, aidure tuiewowu, aidure tuiegarewowu, umode tugera ra pegareboe piji, umode togwa ra tuwadararodae piji. Umode tuiaedo pegareboe piji, ro pemegamode, jemarumode boe butugurewy bogai, kodumode rekodaji. Paga karega, Pao aiwore ro pemegarewygei, biapagare emagore bogaiboe bogai. Mare je korigodure ro pegarewygei (Sl 33,13 17).
Boewo tudurudo tujebaeji, Cristo magai tudurudo tujebae jitu reore. Tagaidumode boe pemegarewyji ma, ioguduba umode turo pegado tai? Jamedu, taegaremode boe emode boekorido tai boe jetororewy koia dykeje. Du kodi icare tabagudu kaba boe emago okorii tai dykeje, tamorora amagadu kaba. Paci oino, tamago pemegado tawabo tada Pagimejera Jesus Cristoji, tado tarugadu tamagowo onare taiboei tameartorae kodiboe bogai. Mare tamagodo ei butugu tabo, boe pemegarewy tabo, tameardae jetorodo ma, emago pegare tai dykeje, meartorukare taro pemegai Cristo kejedu jiwyge epoguruwo nowy tumeardae pegarewy koia. Boe jokodu boe erorerure pai (Pao aidykeje) paro pemegarewy koiadu ema remawure, mare paro pegarewy koiadu ema karega. Paga karega, Cristo jamedu, bire mito tu je, paro pegarewy koia, jetororewyge, jetorokarewyge eigoia, tuwo parego Pao ae. Tugody tabore bire, mare jewodure Tudaroe Pemegarewy koia. Nowu utaroe mito du koiare ure turawyje mugure baicorewy tadawu aroe etae, tumagowo ei, cewy meartorukare Noé rakoje kimodytabowyge. Cewu Pao upagai butugu tabo ewogai Noei ika kurirewy to du tonaji. Nowu ika tada boe emagakare. Ere ikera awubodure pobe ma jewu metuia bokware ikera awubowuto, duwygere ere cinorudo bubutu maerewy piji. Nowu pobo ure nono pago o boe etao pegododure tabowu pobo reore, du ure taginorudo jamedu. Ukare boe ewiri kabi, mare ure boe etaroe pemegado, Pagimejera Jesus Cristo jewodu koia. Nowu Jesus Cristo ruture baruto, ure tumugudo Pao kana pemegarewy jaogwai, tupadoge, ro rakareboe ere tubujodo ji dykeje.

4. Boewo tugody jiboe pijido. Du kodi icare tameardaedo nono Cristo meardaere, du ure tujebaedo tugody tabo. Nowu ure tujebaedo tugody tabowyge, ere turo pegarewy barigu tubiji. Du tabowo, mugui tugody tada du tonaji kodukawo tugody jiboe rekodaji, mare Pao aidu rekodaji. Marigudu tarore nono aopegokarewyge ero reore, tagagemoi taro pegarewy jamedu boe jituji, tagudytabo, tai tagaora bai baido dytabo, taegare pegarewy tabo, tai tabujodo paokare emaboeji dytabo. Mare oino pugeje, boe erore ta je, tarokai nono turo tago pegarewy du reore pugeje, du kodire emago pega kuricigore tai. Enure tudo turugadu cewy umode tugogado jerewyge birewyge eiwu togi. Du kodire Pao o Bakaru Pemegarewy kogadodure birewyge etai jamedu, ekodu pemegawo tudaroe tabo, ewogware tugody tabo kodi karega.
Boe ero pemegarewy. Boe jamedu boe akedu puredugody nure. Du kodi icare taerdu rakado, taedadydo tagogwamagudui Pao jitu tabo. Boe jamedu boe otodai, tameardu kurido pui tadoda jii je. Paga karega, boe emeardu kuricigore puidu ure boe bu boe ero pegarewy makarewy aoji (Prov.10,12). Tageragu tu tu aregodure tawai kaewu awararegei, tamago pega ka dytabo. Taedori kaba makudure tagaiwu boe pemegarewy keje tamedagei. Tagire taetu pemegare Paore maku pagaiwu boe pemegarewyji. Ia tagi tagagomode ma, tamagodo boe magai Paoie ure tagagodo oinodu reore; ia tagi tamaragodumode, tarodo nono Paoie ure tarodo inodu reore, dytabowo Pao akaru kuridodywo Jesus Cristo koia. Jire boe emode akaru kurido, ro rakado boe jameduji jii je. Oino godu.
Bae etonare jiwu cristaodoge ewudugugodae. Imeardu kurire jiwyge tagi, tamorora amagadu kaba jorui ceredo tadoda boewo turo kogado tai, nono ia boe tuginoiwu pegarewy aregodui tagai du reore du kaba. Paci oino, taegaredo tameduiai Jesus Cristo ucebae reoreduji, ma, taegare kuriwo umode towadydo tugurirewy tabo jiwu meri keje jamedu. Boemode tugera okorido tai Cristo ie koia ma, taiwo aidugirimode. Paga karega, Pao Utaroe Pemegarewy mugure tadoda du koia. Boe ekawo tugera okorido tai boe magai tugera okorido ure pu bito boei, iwogu kigodurewy boei, mako pegare tumedage eiboei, aidure tumedage eiboeji boei du reore. Mare tajebaemode cristaodogei tagi du koia ma, taboguru kaba, mare tamode Pao akaru kurido awy tagiei cristaodoge ino du koia. Paga karega, boe aregodure pudae boewo tugogado boei, boei paru tugu Pao uwai piji dytabo. Aro! Boemode boe paru tugu pabiji ma, inoba umode rokare nono Pao o Bakaru Pemegarewy ui turoiagudu reorewygei? Boe rakare pemegarewy uwo cinorudo ma, kaiba ro pegarewy meartorukarewy kodumode pudabo? Du kodi icare, mugure tujebae tada Pao meardae rekodajiwyge, emode tudaroe bu ure boe towyjewu pemegarewy iera keje, turo pemegai dytabo.

5. Pao burejoiage eroiagudu. Imagomode Pao burejoiage emedui tadodadu ewiegai. Pao burejoianure imi ereore, iordure Jesus Cristo epaeji jamedu, umode towadydowu boe kurirewy makudumode inai jamedu ereore. Taetu pemegado makudure tagaiwu Pao uwobei, taeto ei tagaidytabo, mare taemarui awy moto kejewu boe mori bogai karega. Tai makudure tagaiwu Pao uwobe emugudo taguda dytabo karega, mare tagodui etododai taro pemega tabo dytabo. Du tabore Pagimejera Kurirewy umode towadydo dykeje, mori akedu bokwarewy baru tadawu makudumode tagai.
Meartorure Pao jiwyge eroiagudu. Du reorere ipare tagi, tameartorudo Pao burejoiage ewadaruji. Taiamedytabo, tawiegado tamagoi pui dykeje. Paga karega, Pao ure tudurudo ocarore pudulwygei, ure to boe pemegarewy maku ure tuwiegadoboe etai. Du kodi, tawiegado Pao iera rakarewy kuda, ro jerebariwo tagabo boe aregodumode dykeje. Taro tagago jamedu boe maku ai, emare jetu pemegare tai du kodi. Tagagemo kurikaba awy moto kejeboeji. Tameardu awadydo tai, paga karega, onare taiwu Aroe pegarewy eimejera ure taiado tagabo tui nono ia adugo ako jarururewy jeemarui tumode koboe bogai du reore. Tadurudo ji tameartoru rakarewy tabo. Taerduware tawiemage emugure moto jamedu boe kaodu eedui tujebaeji tareore. Pao, ore boe pemegarewy jamedu boe cedu, makore tawogai Jesus ie tabo to boe pemegarewy bogaidu, umode tado tarugadu, umodykare boedo tumorido tai, umode tadurudo, mare tajebae biega rogu tu je du rekodaji. Emare kurire, ro rakare boe jameduji jii je. Oino godu.
Boe eimadu. Silvano iera tabo, dure ure nono iwie pemegarewyre inai, ire awy bapera rogu atugodo tagai. Imeardaere inogituwawo tai, imagowo tai awy Pao o boe pemegarewy remawu inoduji, du inodykejere taAror pegarewyre. Babilônia kejewu Pao uwobe eimadure tawogai, Marcos itonaregedu jamedu. Tagimadydo pui tai tagogwabi pui dytabo. Pao o boe butugurewy muguwo meture Jesus Cristo tadawyge eiamedu boe tagabo.
 

























II. PEDRO

P E D R O O  B A P E R A A T U G O REKODAJIWU

1. Boe paru. Simão Pedro, Jesus Cristo utugare, Jesus Cristo o apóstolo, cewy jeonare boe emeartorae pemegarewyji pareore, ure paginorudowu Aroe Eimejera Pagimejera Jesus Cristo ro jetororewy koiawyge etai. Pao o boe pemegarewy boe butugurewy itodywo tu tu tagabo, taerdui Paoji, Pagimejera Jesus Cristoji dytabo.
Boei tudo nono Pao reoredu. Pao ro rakareboe ure boe jamedu boe maku pagai paewo, pamagowo ji tui paerduwado cewy makore pawogaiwu Jesusji, turo kurirewy koia, turo rakarewy koia. Du koiare makudumode pagaiwu boe pemegarewy remawu makudure pagai, tawo nono Aroe Eimejera reore, Pao orei tagi dytabo, tai taiaedo awy moto kejewu boe pegaeu jamedu boe piji dytabo. Du kodire tadurudo tai taroiwa reore; tameartorae to pui taro pemegarewy tabo, taro pemegarewy to pui taerduwa pemegarewy tabo, Taerduwa pemegarewy to pui tai taedorodo dytabo, taedorogody to pui taroi oino tu tu je dytabo, awy taroi oinodu to pui tamagoi Paoji dytabo. Awu tamagoi Pao jidu to pui tameardu kurii pui dytabo, tameardu kurii puidu to pui taiagudytabo. Paga karega, awy taro pemegarewy kurimode tagabo ma, umodykare tagiarido, umodykare tagera kedodo, taerduwai Pagimejera Jesus Cristo jitu koia. Oekare awy inodu ceboe, jordu kiogokare boeji, joku bokwa nure; biagodure tui tubemegado turo pegarewy mariguduwu piji dypiji. Du kodi icare iwiemage, tameardu awadydo tai, tagedu rakado Pao makore tawogai kaewu tamaragodaeji. Toromode oino ma, tawudumodykare iaboe iaboe keje. Oinodytabore, ure paginorudowu Pagimejera Jesus Cristo o boe pemegarewy akedu bokwarewy kaewu awara ja barimode tagai.
Awu bapera atugo kodiboe. Du kodi icare imodykare ikera ra inogituwai tai awy iwadaru tabo dypiji, taerduware ji, tare tawure tugu ji kodi karega. Imugui awy moto kejewu iwai tada du tonaji itonagodure iwo tameardu awadydo tai imagoi tai dytabo. Iorduware boe puredugodui imode ikera ra awy iwai piji duji. Oinore Pagimejera Jesus Cristore ido boe pa. Mare imode tawia butudo nowy inodykeje, iwogwamode tabiji du rekodaji jamedu.
Apostolodogere boe eerduwadowu ro raka. Boe jokodu, paioi bakaru paga pagarewy keje du koia karega cere taerduwado Pagimejera Jesus Cristo ro rakaji, aregoduji; mare ceerdure ji ceeku tabo du koia. Paga karega, Pao jabijire ure ie kurido, akaru kurido, tagoi turugu kurirewy piji dytabo: Imeardu kurire jiwu Itonaregedu reo, kejere ire imeardu kuriae bu. Awu akoi oinodu mitotu jire cemeardure baru piji, ceragojei apo nowy tori pemegarewy ao keje dykeje. Du inodu koiare cemeartoru remawure profetadoge ewadaruji, dure tagi jamedu tameartorumode ji ia jorugo urugu magai boeco kurirewy tada du reore, jii barogwa kodody kae, jii barogwa tabowu kuieje rutumode tawabo tada du kae. Mare taerduwamode boetoji: iaboe iaboe umodykare padure bapera atugo pemegarewy kejeboe awadydo taobiji. Paga karega, padure bapera atugo pemegarewy kejewu ia bataru todukare ime emeardae koia, mare Pao Utaroe Pemegarewy joi ime ewygejedu koiare emagodo Pao ie tabo.

2. Jorduwa paga pagarewyge emago pegare jiboe. Boemagai bataru redugodurewy profetadoge emedure boe etada, du reorere jorduwa paga pagarewyge emedumode tadoda, duwyge emode boe enogwacei pubijidu pegarewy kuo tadoda, tui taeku to pui dytabo. Emage enure ure einorudowu Pagimejera pijido, du kodire emode tuwogwado pi tuku je. Ia makareboe emode togwacedo eiaogwai turo pegarewy tabo, dytabore emode boedo togwa pegado awara jetororewyji. Etogeare awy moto kejeboeji du koiare emode tagokogado tai tuwadararodytabo. Mare boei tugogado eidu aregody nure, ewogwadodumodedu puredugody nure. Ica, Pao butugugodukare to tupadoge ero pegai pudui duji, mare ure ewarigu jewoduio corewyto, tadare umode eedo jii tumode tugogado boei du kae. Butugugodukare pagododaiwygei. Ure einorudowyge ere ikera awubodure buture ikera awubowuto pobe ma jewu metuia bokware du reore tu je, duwyge etadawure Noé rema, ure boe jetorogodurewy kogadowu Paoi bubutu maerewy butudo ro pegarewyge makarewyge ewygeje du tonaji. Ure Sodoma, Gomorra bakurirewyge eeda kedodo, ure jorugudydo emage, botumode inodu rekodaji ro pegarewyge eerdaece. Mare ure imedu pemegarewy Lot udo cinorudo, du butukare nowy ro pegarewyge ero pegarewy boe keje. Mare paga karega, imedu pemegarewy Lot, mugure etodadu, utaroe kiarigodure tuiordui, tumeardui ero pega boe jituji. Du kodi icare Pao jorduware tuwo ro pemegarewyge einorudo, tui ro pegarewyge edo turugadu tuwo epegado umode tugogado boei kejewu meri keje. Duwygere eture tumeardae pegarewy tabo nowy boe ekodu aidu pegarewy rekodaji, poguru bokwarewyge, enure Pao ro rakarewy redugodydo. Pagudu bokwarewyge, ocarore puduiwyge, emago pegare Pao utugaregei. Pao o tupadoge emago pegakare ei, ero raka kodui ekori kodi karega. Nowygere, ere nono barege ereore, eonare tuwogwado duji, emago pegare tuiordukare jiboeji, du koiare ewogwamode rugadu. Awu inodure morimode etai turo tago pegarewy morice. Eegarere tui tumagu turo pegarewy kai meri jituji. Ure tubeadowu ime, uwabo rorogodurewy ime, eegarere taidae pegarewyji, togwagei tagabo du tonaji. Eeku okorobadure turo tago jerebari tabo, ekare tuwudugugo turo pegarewy keje, ere utaroe ro rakarewyge ewudydo turo tago pegarewy tabo, ewabore turugadu togeadodure jiboeji, etagaru pegadodure. Ere tuiaedo awara jetororewy piji, tuwo tuwarigu Balaão Bosor onaregedu utawara kae, dure aidure boe ero pegarewy jiwu moriji. Iaboe enogituware ji meartoru bokware kodi. Ia mako bokwarewy barogo ure nowy profeta aora bai bairewy ro pegarewy kado, tumagoi ji boe ewadaru tabo dytabo. Ere nono pobojari kidurewyre, ere nono bakuru rakarewy rore jiwu boetugu barigudui jewoduioto du reore. Tago awadurewy pegarewy tabore ere meardure puduiwyge emeardae pegado, ere ure tudaru maigody turo jetorokarewy pijiwyge eiodo turo tago pegarewy keje. Egore ei emugumodukae iaboe kuda, emage remawyge emugure turo tago pegarewy kuda. Paga karega, imedu mugure ure tumorido puduiwu ro raka kuda. Awurema karega, rekodure awy moto kejewu boe ero pegarewy pijiwyge, tuiorduwai ure paginorudowu Pagimejera Jesus Cristo jitu koia, mare ewudumode nowy boe ero pegarewyto pugeje ma, epega kodumode tao kae. Ema remawumode ei, eerduwa kawo awara jetororewyji, mare tuiordui jitu dykeje, emode tugirimi tuibagi tui tuiaedo Bakaru Pemegarewy kogadodure pudaiwu pijidu, ema karega. Boere ei nono boe egoi arigao jitu reore: Arigao ure tuweari kowyje pugeje (Prov 26,11), iarema boe egoi jugorewy jitu reore: jugorewy kabidure, dykeje, ure tugirimi rotukuruto pugeje.

3. Jesus Cristo aregodumode pugejedu. Imeardu kurire jiwu iwiemage, ire atugodo tagai bapera atugo rekodajiwu reo. Ei pobe dykeje ire tado tawiabutudo taerduware jiboeji ma, taerduwa pemegawo ji. Tawiabutudo profetadoge pemegarewyge ewadaru keje, tawiabutudo apostolodoge ere taerduwado jiwu ure paginorudowu Pagimejera Jesus Cristo ui taroiagudykeje. Taerduwado awy inoduji boetoji: Boe akedu puredugody kejere, bataru pegarewyge, bataru okirurewyge etaregodumode, duwygere eedure turo pegarewy tada. Egomode: Kaiba akore taregodumodedu padure? Paomage ewi rekodaji boe jamedu boere nono tureore kimo, ure nono awy moto todu paru pijidu reore. Ere tuwiago taobiji boe otoji baru, moto, todure marigudu duji, Pao bataru ui udo tudawyje pobo oia biji duji. Ewiagodure awy moto kejewu boe ewogware pobo tada Pao koia dypiji. Mare baru, moto, todure oino mai du, Pao batarure jetudo turugadu joru kai, nowy umode tugogado boei kejewu meri keje, dykejere ro pegarewyge ewogwamode. Mare imeardu kurire jiwyge tagi, tawiagody kaba awy bakaru piji: Pao jekai, ia meri ure nono jorui mil cedu reore. Jorumode mil cedu ure nono meri mito tu je du reore. Pao umodykare boedo jii tuwadaru keje, iaboe emeardae reore. Mare ure tuwudugugo tai, aidukare iaboe iaboewo tuwogwado, aidure boe eiamedu boewo tumeardae kirimi pudae duji. Pao aregodumode jiwu meri ure nono iwogureboe aregodumode jiwu meri reore. Nowu meriji, baru akedumode tuiaruru kuricigo tabo, baru tadaboe jamedu boe akedumode jamedu jorureia keje, awy moto okwamode jeture kejeboe jamedu boe tabo.
Baru maiwu, moto maiwu. Awu boe jamedu boe akedumode, du kodire tameardae tugu taro pemegawo du bogai, tamagowo tabaru tabo jamedu. Tabagai nowy Pao o meri bogai, akedo tai nowy meri aregodumodedu bogai; nowy meri keje baru akedumode, baru tadaboe jamedu boe kowudumode joru tabo. Pagirema pabagamode baru maiwu bogai, moto maiwu bogai, du tadare boe jetorogodurewy mugure, Pao bataru rekodaji.
Bapera ao. Du kodi icare, imeardu kurire jiwu iwobe, tadurudo tai, iordywo tai taro pegarewy bokwaji, boe enogituwai taidu bokwaji, boe butugurewy tada. Taerduwawo: Pagimejera okudu uiagudu ure paginorudo. Ure nono pameardu kurire jiwu pawie Paulo ure bapera atugodo tawogai du reore, makudure aiwu jorduwa rakarewy rekodaji. Oinore rore to bapera atugo jamedu boe keje, makoi awy inoduji dykeje. Kejere ia boe eerduwakare kuri jiboe padure, du koiare ia jorduwa rakakarewy duru rakarewy ime ere tuiodo nowy bataru keje, mare tuwo tuwarigu boe pegarewyto, ero magai ia bapera atugo pemegarewy jitu reore. Du kodi icare, tagi iwiemage, ire tameardu awadydo, boe aregodumode pudaedu otodai. Tameardu awadydo tai tawudu kawo tagody pemegarewy piji, nowy boe ewadaru rikikarewy koia. Mare tarijodydo ure paginorudowu Pagimejera Jesus Cristo o boe pemegarewy tabo, taerduwai jitu tabo. Emare boewo akaru kurido oino, boe jameduji jii je. Oino godu.



























I. JOÃO

JOÃO O BAPERA ATUGO BOETOJIWU

1. Boe paru. Rakojere jii boe paru pijiwu, cemeardure jiwu, ceerdure jiwu, cedaiwore jiwu, cegera jeture jiwu bataru jerewy jire cemagore. Paga karega, Jereboere towadydo, ceerdure ji. Cenure Jereboe akedu bokwarewy kogado tawiegai, du mugure Pao tada, du ure towadydo paegai. Cereadodure tawiegai ceerdure jiboeji, cemeardure jiboeji, ma, cemedagewo tagi jamedu. Ica, Pare pamedagedo puje Pao apo, Onaregedu Jesus Cristo apo. Cere bapera atugodo awy inoduji tawogai ma, taegare kororogodywo.
Urugureboenure Paoce. Cemeardure jiwu bakaru dure cere awadydo tawogai du reo: Urugureboenure Paoce, boeco bokware tada. Pamagomode paragojeie apo, mare paragojei boeco tada dytabo ma, pawadararodu rabodu ure, pamerukare boe rikirewyji. Mare pamerumode urugu tada, mugu magai turugu tada du reore ma, pamugumode pamedage ebo puapo, Onaregedu Jesus Cristo ku umode pabemegado paro pegarewy jamedu boe piji.
Boe eregodui turo pegarewy pijidu. Pamagomode paro pegarewy bokwaie ma, panure paekuri pagado pagaobiji, boe jokodure emaboe metukare padoda. Mare pamode boe pa paro pegaji ma, Pao rakojere nono tubemega tabo, tuiedorogody tabo, tuwo paro pegarewy okwado, tuwo pabemegado boe pegarewy jamedu boe piji. Pamagomode paro pegarewy bokwaie ma, panure batararodaedo ema, o bataru metumodykare padoda.

2. Itore kugure, inure bapera atugodo awy inoduji tawogai, taro pega kawo. Mare ia tagi ro pegare ma, makore Paoji pabaru tabo boere, dure ro jetororewy Jesus Cristo rema. Emare paro pegarewy mori rema. Mare pagi tu je karega, awy moto kejewu ro pegarewyge eiamedu boe emorinure ema jamedu.
Boe erowo nono Paoi boe eroiagudure. Paromode nono ui paroiagudu reore ma, pamode boe pa paerduwai jitu duji. Akore tuiorduwaie ji, mare rokare nono ui boe eroiagudu reorewy, batararodu nure, boe rikirewy mugukare apo. Mare rore nono makore jiboe jiwu, Pao meardu kuriae mugure apo rugadu. Awu inodytabore paerduware pamugui apo duji. Akore tumuguie apowu, romode nono ro pemegai du reore. Imeardu kurire jiwyge tagi, ikarega ure bapera atugodo boe eroiagudu maiwuji tagai, mare boe eroiagudu mariguduwu makudure tagai boetojiwuji. Awu boe eroiagudu mariguduwure awy tameardure jiwu bataru rema. Mare oino imode bapera atugodo ia boe eroiagudu maiwuji tagai, dure maiwure jokodu tagai, ai jamedu. Paga karega, boeco akedu, boe jokoduwu urugureboe aregody nure. Akore turagojeie urugureboe tada, mare kodu kagirire tuwie jiwu, rakojenure boeco tada kimo. Meardu kurire tuwie jiwu rakojere urugureboe tada, bure akurumodykare boeto. Mare kodu kagirire tuwie jiwu rakojere boeco tada, merure boeco tada, jordukare kaiba tumode tuwure akurudo. Boecore joku mitudo.
Awu moto kejewu boe epagudae. Itore kugure, inure awy bapera atugodo tagai, taro pegarewy okware Jesus ie tabo kodi. Boe etuomage, inure awy bapera atugodo awy inoduji tagai, taerduware cewy rakojere jii boe paru pijiwuji kodi. Ipare, inure bapera atugodo tagai, tare tamorido pegareboeji kodi. Boe etore kugure, inure bapera atugodo tagai, taerduware Paoji kodi. Boe etuomage, ire bapera atugodo tagai, taerduware Aroe Eimejeraji kodi. Ipare, ire bapera atugodo tagai, tadurure kodi, Pao o bataru meture tagabo kodi, tare tamorido pegareboeji kodi. Tameardu kurikaba awy motoji, awy moto kejeboeji. Iaboe meardu kurimode awy motoji ma, Pao meardu kuriae mugukare apo. Awu moto kejeboe jamedu boe, boe ekodu meardae pegarewy, boe eeku akemo pegarewy, boe enojaroae, aregodukare Pao piji, mare moto piji. Awu moto akedumode tumeardae pegarewy tabo, mare rore nono Pao aidu rekodajiwu imedu rakojemode jii je rugadu.
Onare Cristo jiwyge. Itore kugure, boe puredugody nure. Tameardure onare Cristo jiwu aregodumode duji. Mare icá: onare Cristo jiwyge emagare marigudu, du kodire paerduware boe puredugoduie ure duji. Ere tudawyje pabiji mare pagabowyge karega. Mare oinore ure boe eerduwawo eiamedu kaegae pamedagere emage. Tagirema, Pao Utaroe Pemegarewy makudure tagai, du kodire taerduware boe jamedu boeji. Ire bapera atugodo tagai, mare taerduwa bokwai boe rikirewyji du kodi karega, mare taerduware ji du koia, boe ewadararodae aregodukare boe rikirewy piji kodi. Ioguduba batararodure? Cewu akore Cristo kaegae Jesus cedu jiwu. Onare Cristo jiwunure awuce, ure tuiorduwa bokwado Uoji, Onaregeduji. Cewu aidukare Onaregedu jiboe, etaidukare Uoji jamedu. Aidure Onaregedu jiboe jamedu boe, etaidure Uoji jamedu. Tameardure ji boe otojiboe metu pemegado tagabo. Tameardure ji boe otojiboe metumode tagabo ma, taedumode Onaregedu apo, Uo apo jamedu. Akore tumode maku pagaiboe reo: Jereboe akedu bokwarewy. Awu inodu jiboe itaidure iwo bapera atugodo ji tagai: nowy ure tawarigu boetowyge eiboeji. Tagirema, makudure tagaiwu Aroe Pemegarewy mugure tagabo, umodykare turugadu boewo taerduwawo ji pugeje, mare Aroe Pemegarewy unure taerduwado boe jameduji; boe rikirewynure ema, boe ewadararodae karega ure ema. Tamugudo apo ure taerduwadody magai du reore. Oino, itore kugure, tamugudo apo, duma, umode towadydo dykeje, paegarewo, pagiarigody kawo paedu jaei piji duji, aregody keje. Taerduware ro jotororewyie ure Jesus ce duji, taerduwado ro jetororeboe eiamedu boe ewodui piji duji.

3. Pao orenure pagi. Tameardae tugu Pao meardu kurii paiduto. Pagiere Pao Aroe Eimejera ore: U! orenure pagi rugadu. Du kodire awy moto kejewu boe eerduwakare pai, eerduwakare ji kodi. Imeardu kurire jiwu iwiemage, oinodypiji Pao orenure pagi, mare pamodedu ukare towadydo roga kodi karega. Paerduware inodu umode towadydo dykejeie pamode nono Pao reore, paerdumode ji uredu reore. Upagare bogaiwyge eiamedu boe epemegamode nono pemega reore. Ro pegarewyge eiamedu boe enure boe eroiagudu okwado, paga karega, boe ero pegarewy ure boe eroiagudu okwadody rema. Taerduware Jesus aregoduie mato tuwo boe ero pegarewy okwado duji, taerduware ro pega bokwaie jamedu duji. Rakojere apowyge eiamedu boe ero pegakare. Ro pegarewyge eerdukare ji, eerduwakare ji jamedu. Itore kugure, iaboe iaboe ekawo taerduwa pegado. Rore boe jetororewy jiwu, ro jetorogodureboenure ema, Jesus ro jetorogudure du reore. Ro pegareboe, Aroe pegarewy ogenure emage, paga karega, Aroe pegarewy ro pegare boe paru piji jii oino. Icá, Pao Onaregedu ure towadydo tuwo Aroe pegarewy ro pegarewy okwado. Boture Pao pijiboe eiamedu boe ero pegakare, Pao orenure emage kodi; ero pegamodykare , ewodure Pao piji kodi. Awu inodytabore boere boe pawyje Pao orere emawygei, Aroe pegarewy orere emawygei. Ro jetorogodukarewyge eiamedu boe, Pao ore karega ure emage; meardu kurikare tumana, tuwie jiwyge, Pao ore karega ure emage jamedu.
Boe ekodu kagirii puidu, boe emeardu kurii puidu. Awu inodu tameardure ji boe paru piji: Pameardu kuriwo pui. Parokawo nono Caim ro magai tui tuwie bito du reore, Aroe pegarewy oenure ema kodi. Kodiba ure bito? Ro jamedu boe pegare kodi, nowy uwie rema ro pemegare. Iwiemage, taereru kaba boe ekodu kagirii taiduji. Paerduware padarudodui pawi piji pae kaeduji, mare pameardu kurii pawiemagei du kodi. Meardu kurikarewy meture tuwi tada. Kodu kagirire tuwie tumana jiwu boe ecebanure ema. Taerduware boe ecebare emaboe eragoje raikae duji. Paerduware boe emeardu kuriaeji, Jesus ui tumagu pagai dykeje. Pagi jamedu pamode pamagu pawiemage pamanamage ewygeje. Awu moto kejewu ia oe kurireboe jordumode tumana tuwie marenarui ema duji, umode tuwabo mi ai ma, inoba Pao meardu kuriae umode tada? Itore kugure, pameardu kurikawo boei pamago tabo, pageru tabo, mare paro pemegarewy tabo, boe jokodytabo. Awu inodytabore pamode boe pa pamugui boe rikirewy jaogwai duji, pawabo butugugodumode jekai. Pawabo umode pamorora amagadydo dykeje; paga karega, Pao kuricigore pameardae kori, jorduware boe jamedu boeji. Imeardu kurire jiwu iwiemage, pawabo umodykare pamorora amagadydo pai ma, pabagamode Pao bogai. Cenogwamagudumode jiboe jamedu boe, umode maku pagai, parore nono ui paroiagudu reore kodi, paro pemegare jekai kodi. Ui paroiagudu reo: pameartoruwo Onaregedu Jesus Cristo ieji, pameardu kuriwo pui ui paroiagudu reore. Rore nono ui boe eroiagudu reorewy, rakojere Pao apo, Pao rakojere apo. Paerduware rakojei pagabo duji, ure maku pagaiwu Utaroe koia.

4. Jorduwarewyge paga pagawyge, jorduwarewyge ema remawyge. Imeardu kurire jiwge tagi, tameartoru paga paga kaba boe eiameduji, mare tagado Pao oge emode du bogai jao. Paga karega, pagawu profetadoge makarewyge ere turagojedo awy moto keje. Awu inodykejere boe emode boe pa Pao utaroeji: cewy akore Jesus Cristoie imedydo pudumiwu jamedu boe, Pao ogenure emage. Ukare Jesus Cristo akaru pemegadowu boe eiamedu boe, Pao oge karega ure emage, mare onare Cristo jiwu ogere emage, du tameardure aregodumode duji. Mare rakojere awy moto keje marigudu. Itore kugure, Pao ogenure tagi du kodire tare tamorido onare Cristo jiwuji. Paga karega, mugure tagabowu kodure nowy ore moto cewy kori. Moto kejeboenure emage, du kodire egoino moto kejeboeji, moto kejewyge ewiapagare ewadaruji. Pagirema, Pao ogenure pagi, jorduware Pao jiwyge ewiapagare pawadaruji, Pao ogekare emawyge ewiapagakare pawadaruji. Awu inodytabore paerduware bataru jetororewyji, bataru jetorokarewyji.
Boe enogudui puidu. Imeardu kurire jiwyge, pameardu kuriwo pui. Boe emeardu kurii puidu aregodure Pao piji. Meardu kurire tuwiemageiwu jamedu boe ewodure Pao piji, eerduware Paoji. Meardu kurikarewy jorduwakare Paoji, paga karega, meardu kurireboenure Paoce. Pao meardu kuriae ure towadydo pagai du kodiboe reo: Ure tonaregedu ui mito tu jedu utudo pawogai awy moto kae, koiawo ure paedo du kodi. Awu inodure boe emeardu kuriae rema: Pameardu kurii Pao koia karega, mare Pao meardu kurii pai boetoji du koia, tui Tonaregedu arego pawogai tuwo paro pegarewy morido tuwi tabo. Itaidure jiwu iwobe, Pao meardu kurire pai oino ma, pagi jamedu pameardu kurimode pui jamedu. Iaboe iaboe eerdukare Paoji, mare pameardu kurimode pui ma, Pao mugumode pagabo, meardu kuriae mugu kororogodumode pagabo. Awu inodytabore pamode boe pa pamugui apo duji: Ui Tudaroe maku pagai du koia. Ceerduware Paoi Tonaregedu utudo mato tuwo awy moto kejewyge einorudo duji, cereadodure awy inoduji jamedu. Akore Pao Onaregeduie ure Jesus cewyge eiamedu boe, Pao mugure ebo, eedure Pao apo jamedu. Paerduware pameartorui Pao meardu kurii paidu jituji. Boe emeardu kuriaenure Paoce. Meardu kurirewyge eiamedu eedure Pao apo, Pao mugure ebo. Pameardu kuriae kororogodumode padoda ma, pabagamode Pao umode tugogado boei kejewu meri bogai, paga karega pare nono ureore awy moto keje kodi. Boe epagudu bokware meardu kuriae keje. Boe emeardu kuriae ure boe epagudae barigu, paga karega, boe epagudae ure boe ekori reko pudabo, pagudurewy meardu kuri pemegamodykare . Du kodi icare, pameardu kuriwo Paoji, emare meardu kurire pai boetoji kodi. Iaboe egomode: Imeardu kurire Pao Aroe Eimejeraji oino, mare kodu kagirimode tuwieji tumanaji ma, batararodu nure. Paga karega meardu kurikare tuiordure jiwu tuwieji tumana jiwu, roiwamodykare tumeardu kuriwo tuiordukare jiwu Paoji jamedu. Paore ui paroiagudu reo: Meardu kurire Pao jiwu, meardu kurimode tuwiemagei, tumanamagei jamedu.

5. Boe emeartorui Jesus Cristo jidu. Meartorure Cristoie ure Jesus cewyge eiamedu boe, ewodure Pao piji. Meardu kurire Uo jiwyge eiamedu boe, emeardu kurimode Onaregeduji jamedu. Pameardu kurimode Paoji, paromode nono ui paroiagudu reore ma, awy inodytabore paerduware pameardu kurii Pao ore ei duji. Paga karega, boe emeardu kurii Pao jitu, boe eroi ui boe eroiagudu jitu du rema. Ica, ui boe eroiagudu motudukare, barire. Boture Pao pijiboe eiamedu boe ere tumorido awy moto kejeboeji. Pameartoru tabore pare pamorido awy moto kejeboeji. Ioguduba umode tumorido awy moto kejeboeji? Meartorure Pao Onaregeduie ure Jesus cedu jiwyge karega? Aregodure pobo tabo, boe eku tabowure Jesus Cristo rema. Pobo tabo tu je karega, mare pobo tabo, tugu tabo. Pao Utaroere tuiodo awy inoduji, emare boe jokodurewy rema. Ure tuiodo awy inodykejewyge ere pobe ma jewu metuia bokware: Aroe Pemegarewy, pobo, boe eku; awyge ere tuiodo keje pureore. Pameartorumode ime ewadaruji ma, Pao makore jiboe kodure ime enoe kori. Ica, cereadodure jiboere, Pao makore tonaregedu jiboe rema. Meartorure Pao Onaregedu jiwyge eiamedu boe, nowy Pao makore jiboe meture ebo. Meartorukare Pao jiwu, unure batararodaedo ema, meartorukare Pao makore tonaregedu jiboe jitu kodi. Awu baru tadawu bakaru reo: Paore jereboe akedu bokwarewy maku pagai, awy jereboe mugure Tonaregedu apo. Pao jereboe jeture apowu, jereboe meture apo jamedu. Pao Onaregedu rakojekare apowu, jereboe metukare apo jamedu. Awu inodu jire ire bapera atugodo tagai, jereboe akedu bokwarewy jetuwo tagabo, tameartorui Pao Onaregedu ie jitu kodi. Pagogwamagudumode Paoji dykeje, pameartorumode pagogwamagudure ji bogaiboe aidae rekodajiboe, umode maku pagai duji. Pameartorumode umode pagogwamagudure ji bogaiboe jamedu boe maku pagai ma, paerduware pagogwamagudure ji bogaiboe ure maku pagai rugadu. Iaboe eerdumode ia tuwie ro jokodu kaduji, okwamagudydo Paoji paru tabo, dytabore Pao umode awy pawie jedo. Mare umode boe ewidowu ia boe ero pegarewyre, imagomodykare boe enogwamagudywo awy boe ero pegarewy paru tabo. Boe ero pegarewy jamedu boe, pegare, mare ia boe ero pegarewyre du ukare boe erego tuwi kae.
Bapera ao. Paerduware boture Pao pijiboe eiamedu boe ero pegakare; boture Pao pijiwyge eiamedu boe Pao jeture ei, dytabore pegareboe umodykare tugeragu ei. Paerduware Pao ogeie ure pagi duji, awy moto jamedu boe mugui pegareboe ro kuda duji. Paerduware Pao Onaregedu aregodui tuwo paerduwa maku pagai paerduwawo boe rikirewyji. Pamedure boe rikirewy keje, pamugui Pao Onaregedu Jesus Cristo tada, dure Aroe Eimejera remawu rema, jere jii jeboe rema. Itore kugure, taiaedo paokare emaboe piji.









II. JOÃO

JOÃO O BAPERA ATUGO REKODAJIWU

Boe paru. Codurewy imedu imi, ire awy bapera atugodo boe eimejerago pemegarewydo bogai, imeardu kurire jiwu ore ewogai jamedu; mare imi tu je karega, mare jorduware boe rikirewy jiwyge eiamedu boe jamedu. Awu boe rikirewy jeture pagabo, mugumode pagabo jii je jamedu. Boe pemegarewy, boe okudurewy, boe butugurewy aregodure Pao pijidu, Jesus Cristo pijidu, muguwo tagabo, boe rikirewy keje, boe emeardu kuriae keje.
Boe emeardu kurii puidu. Iegare kuricigore iordui ia akore ekodui boe rikirewy kejeduji, Paoi paroiagudu reore. Oinore inogwamagudunure ai, ikimejerago, mare iwo aroiagudydo pugeje du bogai karega, mare Paore paroiagudu jii paru pijidu reo: Pameardu kuriwo pui. Boe emeardu kurii paidu reo: Parowo nono ui paroiagudu reore. Mare Paoi boe eroiagudu boetojiwu reo: Tameardu kuriwo pui jii je, awy inodu jire taerduware ji boe paru piji.
Profetadoge paga pagawyge. Batararodurewy makarewyge ere taodo moto joki, duwygere emagore Cristo kae imedydo pudumi. Akoinowu, ure boe eekuri pagadowu onare Cristo jiwunure ema. Tameardu awadydo tai, takawo pamaragodure jiboe barigu boeto, mare mori pemegarewy remawu makudywo tagai. Mare paga karega, mugukare Cristore boe eerduwado jiboe kejewu boe eiamedu boe, Pao mugukare ebo. Mugure ure boe eerduwado jiboe kejewu, Pao mugure apo, Onaregedu mugure apo. Iaboe etaregodumode tagae awy ure boe eerduwado jiboe bokwa tabo ma, tagaba edo turemo tawaito, tagimadukaba ebo jamedu. Paga karega, imadure ebowu umode tumedagedo emage ero pegarewyji.
Boe ao. Itaidure iwo bapera atugodody maedo tawogai, mare itaidukare irowo oino bapera atugo tabo, mare itaidure ituwo tawogai imagowo tai inogwa tabo ma, taegare kororogodywo. Atuie pemegarewydo ore eimadunure awogai.
 





























III. JOÃO
 
JOÃO O BAPERA ATUGO BOIGODUWU

Gaio jiboe. Codurewy imedu imi, imeardu kurire jiwu imeduia Gaio bogai. Imeduia, itaidure akodu pemegawo amaragodae jamedu boe keje, boe pemegawo ai, akaroe pemegagodywo gu gu je. Iegare kuricigore pawiemage etaregodui itaeduji, emagoi iwiegai akodui aro akago jetororewy tabo duji. Iegare kuri remawunure imeardui itore ekodui boe rikirewy keje duji. Imeardu kuricigore jiwu imedu, anure ameartorure jiboe to aro pemegai pawiemagei dytabo, ia pawiemage etaregodui moto tuginoiwu pijiwyge ei jamedu. Awyge ereadodure ameardu kuriaeji pawobe ewiegai. Amode etogeadure jiboe jamedu boe maku etai etawaraji, du pemegamode, Pao meardae rekodaji. Paga karega, eture tumeardu kuri koia Pao ieji, boe makudukai etai aopegokarewyge ekera piji dytabo. Du kodire parumode pageragu ure inowu imei, pawo pagera braredo ei, emaragodui boe rikirewyji dytabo.
Ditrefes jiboe. Ire ia iwadaru atugodo Pao uwobe etai. Mare Ditrefes, ocaro rakaguragare puduiwu imedu, aidukare tuwo tugeragu cei. Du kodire, itaregodui nono dykeje, imode biabutudo turo pegarewy keje, tui tuwadaru pegado cei dytabo. Jamedu aidukare tuwo tugeragu pawiemagei, ukare aidure tuwo tugeragu eiwyge edo tugeragu ei, ure etawyje Pao uwobe epiji jamedu. Imeardu kurire jiwu imeduia, aro kaba nono pegareboe erore, mare arodo nono pemegareboe erore. Ro pemegarewy boture Pao piji, ro pegarewy jorduwakare Paoji.
Demétrio jiboe. Demtério jiboe, boe eiamedu boe emago pemegare ji, boe rikirewy jore keje jamedu. Cegi jamedu cemago pemegare ji. Aerduware cemogoi boe rikirewy jituji.
Boe ao. Itaidure iwo bapera atugodody maedo awogai, mare iromodykare ino bapera atugo tabo. Ipagamode itu mariguwo iordywo ai, dykeje pamagomode pagogwa tabo pui. Boe butugurewy muguwo akabo. Pamedage eimadure awogai. Akimadydo pamedage remawyge ebo.
 




























JUDAS

JUDAS O BAPERA ATUGO

Boe paru. Judas, Jesus Cristo utugare, Tiago uwie, imeardu kurire Pao kejewu pemegarewyge etai, Jesus Cristo ure tugeragu ji pudaiwyge etai. Boe okudurewy, boe butugurewy, boe emeardu kuriae kororogodywo tagabo.
Boei tudurudo jorduwa paga pagawyge ime eidu. Imeardu kurire jiwu iwiemage, ake rakaguragare ii iwo bapera atugodo tawogai umode paginorudo boeji. Du kodire itaidure iwo awy bapera atugody tawogai, inogituwawo tai, tagedu rakawo makudure Pao uwobe etaiwu boe emeartoraeji. Paga karega, ia ro pegarewy ime emedure padoda podytabo, duwyge eonare boewo tugogado ei marigudu. Ere Pao o boe pemegarewy pegado, ere tuiorduwa bokwado ure paerduwadowu Pagimejera mitotu jewu Jesus Cristoji. Imode tawiabutudo, taerduware awy inodu jameduji kodi karega. Paore toge einorudo Egito piji dykeje, ure meartorukarewyge eeda kedodo. Jamedu ure ia to tupadoge ekai tudo nono iaboere, ei tumuga pemegarewy pijido dytabo, ure ekogudo akedumodykare u bukigu tabo jii umode tugogado boei jiwu meri kurirewy kae. Jamedu Sodoma, Gomorra bakurirewyge, ia oieiwu bakurirewyge, duwyge erore turo pegarewy boeji, ere tumagu boe eromodykare emawu turo pegarewyto, du kodire epadure toro joru akedu bokwarewy kuda, boe eerdaece. Du reorere awy ime etaora pega remawure, ere tugody pegado, ere Pao o bataru redugodydo, ere togwa pegado aroei. Aró! Cewu tupa kurirewy iei Miguel cedu rugodui Aroe pegarewyge eimejeraji, Moisés bire du koia, dykeje, ukare togwa pegado ji, mare akore oino ji tu je: “Aroe Eimejera umode tugogado ai”. Oino. Awygerema emago pegare tuiorduwakare jiboeji. Eerdure tu awy moto kejeboeji barege eerdu magai tuioku tabo du reore, dure ure ewogwado boeto. Eiwo pegare, mare ekodure Caim utawaraji kodi. Ere tuwogwado Balaão ui tuwogwado du reore tugodui boe emori rekodaji du koia. Eeda kedore cewy Coré rugodui boei dykeje. Ere boe pegado tagogwage boe keje. Enogwagere tagabo, turokai nono boe erore dytabo, tui tuguredydo dytabo. Ere nono bakuru ure rekowu boetugu biororewy reore. Iguru tudu bokwarewy reorewyge, ewidodure pobe, tugwa bokwa koia. Pobo maerewy pobuto pegarewy ui todaro rururewy barigudu reorewyge. Kuiejedoge ekodui jice woje tuwo tuwogwado boeco akedumodykare uto du reorewygenure emage. Nowu Henoc, ure pobe taci ikera awubowutowu Adão rekodajiwu, akore oino ei boemodyie oino ei ia boiboe keje. Akore: Ica, Pao kurirewy aregodure pemegarewy makarewyge ebo. Tuwo tugogado boe eiamedu boei, tuwo pegarewyge epogurudo, tuwo eredugodydo ero pegarewy koia, ewadaru pegare Pao jiwu jamedu boe koia. Butugugody bokwarewy mako pegarewynure emage, ekodure tuwadaru rekodajiwu ime, enogwa makore tojarore jiboeji, eebogodure iaboe eroji, mare moridodywo pudai du bogai.
Boe enogituwadodu. Tagirema, imeardu kurire jiwyge tagi, tawiabutudo Pagimejera Jesus Cristo utugarege ewadaru keje. Duwygere egoino tai: Boe puredugody keje batararodurewyge etaregodumode, duwyge eromode nono tuiordae tumeardae pegarewy rekodaji. Ere boe erugo pui jice wojewyge ime, meardae pegarewy ime, duwygere Aroe Pemegarewy mugukare ebo. Tagirema, imeardu kurire jiwyge tagi, taragoje rakado puapo tameartorure jiboe keje. Tamugudo Pao meardu kuriae keje, tabagai Pagimejera Jesus Cristo okudu uiagudu bogai dytabo ma, taewo jii je. Taiodo pagudurewyge ewygeje. Iage edo cinorudo, tai etawyje joru piji dytabo. Taiagudydo iagei, mare tabagudytabo, tagaidu kai ekudae rorogodydodyre boe ekodytabo duji jamedu.
Bapera ao. Cewu roiware tukawo tawudydo, tuwo tugeragu tai turugu kurirewy kae, tabega bokwa tabo, taegare tabowu, Cewu ure paginorudo Pagimejera Jesus Cristo koia Pao mito tu jewu, boewo jekaredo, boewo kurido, boewo boe eimejerado ema, boewo ro rakado, jii boe paru piji jii oino, boe jameduji jii je. Oino godu






























APOCALIPSE

BAKARU UI BOEMODE PAO UWOBE EIDU AWADUDODU

1. Boe Paru. Pagimejera Jesus Cristo o bakaru awadydodyrewy Paore maku ai tuwo todumode maigoduboe awadydo tudugarege etai du reo. Paore maku to tupa jabiji tudugare João ai. Duwure makore tuiordure jiboe jamedu boe Pao bataruie ure, Jesus Cristo bataruie ure duji. Jiwo aidugirirewyge makomode awy bataru jiwyge, meardure jiwyge, rore nono padure kejeboe reorewyge, mare paga karega, boe puredugody nure.
Boe eimadui. Joãore awy bakaru maku Pao o Igrejadoge ei ikera awubodure pobe taci ikera awubowutodu mugui Asia kejedu etai. Boe pemegarewy, boe butugurewy, aregodui jere jii jewu Pao piji, Aroe Pemegarewy oe kuri cigorewy mugui Pao apodypiji, makore boe jetororewy jiwu, jewodure boetoji birewyge epijiwu, awy moto kejewu boe eimejerage eimejera Jesus Cristo piji, du muguwo tagabo. Emare meardu kuricigore pai, ure paro pegarewy kabi tugu tabo. Ure Tuo burejoiadogedo pagi. Jire boe eegarewo, jire boe emode ro ko tao kae boe jameduji jii je. Oino godu. Aregodumode tumugui boetugu keje dytabo. Boe eeku jamedu boe jordumode ji, cewy ure bitowyge eerdumode ji jamedu. Koiare, boe epadui pu mekeje awy moto kejedu jamedu boe emode tugera to tumororaji. U! Oino godu. Pao akore: Alfanure imi, Omeganure imi: boe paru, boe otonure imi; jere jii jeboenure imi, roiware boe jamedu boe jiwunure imi.
João jordure jiboe. Joãonure imi, tamananure imi, tameduianure imi pajebae tabo, Pao o boe pemegarewy tabo, pabewui Jesus Cristo jiboe keje dytabo. Iregodydodyre ia moto mugui pobo maerewy oiadodadu iei Patmos cedu kae, Pao bataru koia, Jesus bataru koia. Iragojei toro dytabo, ia Pao o meri keje, irore pai je, dykejere imeardure ikujebiji ia boe emago rakarewy ui nono meriri akorewy reore duji. Akore oino: Aerdure jiboe atugodo bapera keje, maku toro Igrejadoge ei ikera awubodure pobe taci ikera awubowuto mugui Asia kejewyge etae: Éfeso kae, Esmirna kae, Pérgamo kae, Tiatira kae, Sardes kae, Filadélfia kae, Laodicéia kae. Icare itaiwore ikujebiji iordywo akoinoboe jitu bogai, icare iordure jorugu ja meriri ekurewyge ei ikera awubodure pobe taci ikera awubowuto duji. Nowu jorugu ja etoiado, iaboere nono Imedu Onaregedu reoreboe mugure etoiadoda, ukudae raicigore jii bure kae, ia boe epeagajejewu meriri ekurewy kogure kajeje. Aora, ao kigadure ure nono Cordeirodoge ewu kigadu reore, boedoguru kigadu reore, joku ure nono joru urugu rakarewy reore. Burere nono meriri metui jorugu tadadu urugu reore, mako ure nono makaguragarewy pobo jaruru reore. Iedure kuiejedogei ikera awubodure pobe taci ikera awubowuto duji tugera pemegarewy tabo. Ia toriga rairewy meri rakaguragarewy ore puibijidu aregodure jabiji, jere nono meri joku urugu rakaguragarewy reore. Iordui jitu keje, iwudure iwi tabo bure paru. Mare ure tugera pemegarewy bu iwygeje, akore: Apagudu kaba! Boetojiboe, Boiboenure imi, Jereboenure imi. Paga karega, iwire mare iewodure pugeje boe jameduji jii je; birewyge eedure kejewu baiporo epa meture itabo. Du kodi icare aerdure jiboe jamedu boe oino maiwu, boiwu jamedu, bu bapera keje. Aerdure jiwu ikana pemegarewy kejewu kuiejedoge mare cewy jorugu ja meriri ekurewyge kodiboe reo: Kuiejedoge ere nono tupadoge eedui Igrejadoge ei ikera awubodure pobe taci ikera awubowuto du reore, cewy joru ja meriri ekurewyge ere nono Igrejadoge ei ikera awubodure pobe taci ikera awubowutodu reore.

2. Éfeso kejewu Igreja bogaiwu bakaru. Bapera atugodo jeture mugure Éfeso kejewu Igreja jiwu tupa bogai. Oinore cewy iedure kuiejedoge ei ikera awubodure pobe taci ikera awubowutodu, cewy merure nowy jorugu ja meriri ekurewyge ei ikera awubodure pobe taci ikera awubowutodu etoiadowu akore: Iorduware aroji, amaragodaeji, adurui aiduji. Awudugugodure pegarewygei, akoebatodure paga pagawu apostolodogei, aerdure ewadararoduji. Are adurudo aro pemegarewyji, are acebaedo ikie koia, akare aro pemegarewy pijido. Mare inogituwamode ai: are ameardu kuriae boetojiwu biegado kodi. Kode, awia jeto kaiba pijiba awudure; atugu ato awo aiaedo aro pegarewyji, akirimi aro pemegarewy boetojiwu kae. Umodykare ino ma, amodykare aedorodo ma, itaregodumode awogai, imode ako jorugu ja taru tumuga piji. Mare ia aro pemegarewyre jamedu: akodu kagirire Nicolaodoge eroji ikodu kagiri magai ero jitu reore. Biapagarewy biapagamode Aroe Pemegarewy akoi Pao uwobe ewiegai duji. Ure tumoridowu, imode mugure Pao o moto kejewu, ure boe eedowu tudureboe maku ai, okwagewo ji.
Esmirna kejewu Igreja bogaiwu bakaru. Bapera atugodo jeture mugure Esmirna kejewu Igreja jiwu tupa bogai. Oinore cewy Boetojiboe, Boiboe, cewy bitodure, jewodure pugejewu akore: Iorduware akagemoi boe bogai duji, marenarui aki duji. Mare akoroe kuricigore du kodire paga pagarewy judeudoge ewadaru pegare ai, duwygere Aroe pegarewy uwobere emage tu rugadu. Apagudu kaba acebae bogai. Ica, maigody Aroe pegarewy umode ia tawarigu baicorewy to, tui turokogado dytabo tai. Merimode ikera pudogidure tajebae tada. Ameartorudo jii awimode du kae, imode boe eere tabowu boe etaogajejewu tugu akaoto. Biajarewy bipagamode Aroe Pemegarewy akoi Pao uwobe ewiegai duji. Ure tumoridowu, rekodajiwu boe ewi umodykare turo pegado ji.
Pérgamo kejewu Igreja bogaiwu bakaru. Bapera atugodo jeture mugure Pérgamo kejewu Igreja jiwu tupa bogai. Oinore cewy iedure toriga rairewy meri rakaguragarewy ore puibijidu jiwu akore: Iorduware kaiba amugure. Aroe pegarewyge eimejera muga mugure nono. Mare are aiodody rakado ikie keje, akare ameartorui iidypijido, nowy meartorure iiwu Antipas bitodure tadoda jiwu meriji jamedu, Aroe pegarewyge eimejera mugurewo keje. Mare inogituwamode ai iaboeji: biapagare Balaão jiwyge eedure akabo. Emare ure Balac jorduwado uwo torupegado Israeldogei ewo makudure paga pagarewy aroe eimejerage etaiwu barege ekodu kowyje, ero pegawo jamedu. Kodure Nicolaodoge ewadaru rekodajiwyge eedure akabo jamedu. Kode, aedorodo! Umodykare ino ma, itaregody marigumode awogai, irugodumode ei iiabijiwu toriga rairewy tabo. Biajarewy biapagamode Aroe Pemegarewy akoi Pao uwobe ewiegai duji. Ure tumoridowu, imode aregodure baru pijiwu mugu biarewy boe eke maku ai, imode ia tori kigadurewy maku ai, nowy tori keje ia boe ekie maiwu padumode keje, iaboe eerduwakare ji, makudure aiwu jorduware ji tu rugadu.
Tiatira kejewu Igreja bogaiwu bakaru. Bapera atugodo jeture mugure Tiatira kejewu Igreja jiwu tupa bogai. Oinore cewy Pao Onaregedu, jokure nono joru urugu rakarewy reorewy akore: Iorduware aroji, ameardu kuriji, ameartoraeji, aedori bokwaji, adurui aiduji, atui akodobiji duji, aro boiwu kodui aro boetojiwu kori duji. Mare inogituwamode ai iaboeji jamedu. Are Jezabel, akoi profetarodoie ure pudumidu udo itugarege ero pegado, tui eerduwado erowo boe epogurure jiboeji, ewo makudure paga pagarewy aroe eimejerage etaiwu barege ekodu kowyje. Ire boe raido ai tuwo tuiedorodo du bogai mare aidukare tuwo tuiekirimi tuwo tuiedorodo turo pegarewy piji. Oinore imode barigu ia tuba kae, icare ropegamode apowyge ewudumode tujebae kuricigorewyto, emodykare tuiedorodo turo pegarewy piji dykeje. Imode etore ewido tugogodae pegarewy tabo, dykeje Igrejadoge eiamedu eerduwamode imie ire ikogado boe etoriwuduji, boe etuwabo jituji. Paga karega imode boe maku tagai tu tu taro tagago rekodaji. Tagirema tagodukare emeartorae rekodaji, taerduwakare Aroe pegarewyge eimejera o jewoduioji, du kodire imodykare ia taro motudurewy bu tawygeje. Mare tagedu rakado mugure tagaboboeji jii itaregodumode du kae. Du kejere, ure tumoridowu, ro pemegare iro pemegarewyji jii oto pa kaewu imode jetudo aopegokarewyge epadui pumekejewyge ei. Jetumode ei iwara meriri tabo, umode ewowyje nono nowarewy ruwobo reore. Imode Paore maku inaiwu Barogwa Tabowu kuieje maku etai. Biajarewy biapagamode Aroe Pemegarewy akoi Pao uwobe ewiegai duji.

3. Sardes kejewu Igreja bogaiwu bakaru. Bapera atugodo jeture mugure Sardes kejewu Igreja jiwu tupa bogai. Oinore cewy Aroe Pemegarewy mugure apowu, iedure kuiejedoge ei ikera awubodure pobe taci ikera awubowutodu jiwu akore: Aere boe eegai, mare awire marigudu. Ameardu awadydo ai, aragojedo awigody piji. Iordukare aro pemegai Pao jekai duji. Awia jeto, are akeragu jiwu, ameardure jiwu Pao bataruji. Ameartorudo ji, aedorogodydo. Aedadumodykare ma, itaregodumode akae iwogureboe ero reore, aerduwamodykare itaregodumode kejeboeji. Mare iaboe eedure akabo Sardes keje tukai tugudae rorogodydo turo pegarewy tabo: emerumode itabo tugudae kigadytabo, epemegare kodi. Ure tumoridowu, oinore umode tugudae kigadurewy tabo. Imodykare ie okwado bapera jerewy piji, imode ie kurido Pao jekai, o tupadoge eegai. Biajarewy biapagamode Aroe Pemegarewy akoi Pao uwobe ewiegai duji.
Filadélfia kejewu Igreja bogaiwu bakaru. Bapera atugodo jeture mugure Filadélfia kejewu Igreja jiwu tupa bogai. Oinore cewy Pemegarewy, cewy Rikirewy, cewy iedure Davi o baiporo epa jiwu, cewy ure baiporo jado, boe eroiwamodykare tuwo mi, ure mi, boe eroiwamodykare tuwo jado, akore: Iorduware aroji. Ire ia baiporo jarewy mugudo akododai, boe eroiwamodykare tuwo mi. Paga karega, aduru rakakadytabo are iwadaru metu pemegado akabo, akare ikie pijido. Imode Aroe pegarewyge eimejera uwai tadawu ime emagu akai, duwygere egore judeudogeie ure pudumi duji, mare judeudoge karega ure emage, ewadararodu nure. Imode edo tubujodo awure paru, eerduwamode imeardu kuricigoi aiduji. Aeture iwadaru butugurewyji, kodi icare imi jamedu ietumode ai iaboe iaboemode ai dykeje, boe puredugodumode boewo turokogado moto jamedykejeboei dykeje. Itaregody marigumode. Akedu pemegado jeture akabo boeji iaboe iaboe ekawo akaogajejewu tawyje akao piji. Ure tumoridowu imode bai oiadadowudo ema Pao uwai tada, dypijire umodykare tudawyje piji, imode Pao ie atugodo keje, imode Pao o bakurirewy Jerusalém maiwu aregodui baru pijidu, Paore arego matodu ie atugodo keje, imode ikie maiwu atugodo keje jamedu. Biajarewy biapagamode Aroe Pemegarewy akoi Pao uwobe ewiegai duji.
Laodicéia kejewu Igreja bogaiwu bakaru. Bapera atugodo jeture mugure Laodicéia kejewu Igreja jiwu tupa bogai. Oinore cewy Oinogoduwu, cewy makore boe jamedu jiwu, boe rikirewy jiwu, cewy Paore towyjeboe eparure emawu akore: Iorduware aro boeji. Akurewykare aki, ururewykare aki. Akurewyia aki, iarema ururewyia aki. Mare urubarigodurewynure aki, akurewy karega, ururewy karega ure aki, du kodire inure itowearigoduiagu akabo iiabiji. Akagore: Inoroe kuricigo, ire toboe jamedu boe pemegaguragare, iaboe iaboe okwakare inai. Mare aerduwakare kiogo barogo oie ure aki duji, ia apopere kejeboe bokwa, awiri kedore. Imode awie: awo meriri ekurewy ui turugadydo joru tabowu aru ipiji ma, oroe kuricigoreboewo aki; aroia kigadurewy aru ipiji awo tugu ai, apoguru kawo; ia boe eeku epa jorubokuru aru ipiji, awo butudo aekuto ma, aerdu pemegawo boeji. Inogituware imeardu kurire jiwygei, ire eedorodo. Kode atudo akodobiji aro pemegarewy tabo, aedorogodydo. Ca! Iragojere baiporo keje ii ikera to baiporo jitu tabo. Iaboe meardumode imagoji, umode baiporo jado ma, imode iremo uwaito, inogwagemode apo, okwagemode itabo. Ure tumoridowu, imode udo tumugudo itabo imuga urugurewy keje imagai imugudo Ioga apo urugu tada, ii imoridody rekodaji, du reore. Biajarewy biapagamode Aroe Pemegarewy akoi Pao uwobe ewiegai duji.

4. Baru tadaboe. Du kejere iordure ia baiporo jaji baru tada, icare cewy makore ii mariguduboe, ia meriri iworewy ako reoredu, akore: Aru mato, imode aerdydo boemode awy inodu rekodajiboeji. Kuri je iregodydodyre itaroe tabo baruto. Baru tada, ia boe eimejera muga mugure, ia boe mugure awy muga keje. Nowu mugure kejeboe ure nono ia tori kurukururewyre. Nowu muga oiei, jure padure, ure nono ia tori kurukururewyre jamedu. Du oiei, ia boe emugamage ei ikera pudogidure iwure pudogidure pobe puibiji pugejedu emugure, duwyge ewygeje, ia paopegamage emugure, ekudawu aroia kigadurewyre meture ei; etaogajejewure meriri ekurewy rema. Boe jeragudure tudawyje emugarewy piji boiaruru tabo. Joru jadoge ei ikera awubodure pobe taci ikera awubowutodu erugure nowy mugurewy otodai, duwyge ere nono Pao o aroedoge ei ikera awubodure pobe taci ikera awubowotodure. Ia pobo maerewy jokurewy mugure nowy mugurewy otodai, jokure nono ia tori kigadurewy kigadure. Nowu mugurewy oiei, oiadoda, ia barege ei pobe puibijidu emugure, eeku makaguragare etododai ekujebiji jamedu. Boetojiwu ure nono adugo aogigudurewy reore, rekodajiwu ure nono ia tapira imedure, eregodajiwu jere nono ia imedu jere, boiwu ure nono ia aroeceba kodui tugody tabodu reore. Duwygere eigodore ikera awubodure mito taci ikera awubowuto tu tu tu je. Eeku makaguragare eigodoboe bukeje, etada jamedu. Enoiogwarire jii je meriji, boecoji, egore: Akaru Pemegarewy, Akaru Pemegarewy, Akaru Pemegarewy, Pao Aroe Eimejera, roiware boe jamedu jiwu, ure marigudu, ure kimo, umode jii je. Nowu jereboe egoi tumago pemega tabo cewy mugure nowy mugurewy keje, jere jii jewuji. Du tonajire, cewy codurewyge ei ikera pudogidure, iwure pudogidure pobepuibiji pugejedu, ere tuiejodo nowy mugurewy kejewu jekai, ere tubujodo ji, ere taogajejewu bu nowy mugurewy otodai, egore: "Pagimejera Pao, ure turugadu boewo akagaru kurido, are boe jamedu towyje du kodi, akaidu reore, boe ere, boe jamedu boe towyjedure.

5. Ure boe einorudowu Cordeiro mare miture kruca tabowu bapera. Iordure mugure nowy mugurewy kejewu iedui tugera pemegarewy tabo ia bapera atugore jokiwuji, tadawu jituji. Nowu bapera miture krucadoge ei ikera awubodure pobe taci ikera awubowotodytabo. Du kejere iordure ia Pao o tupa ro rakarewyji. Oiogwarire tagoi oino dytabo: Ioguduba umode turugadu tuwo awy bapera jado, tui padure kejewu krucadoge ewowyje dytabo? Mare iaboe iaboe baru tadaboe, moto kejeboe, moto kudaboe, eroiwakare tuwo awy bapera jado, taiwowo ji jamedu. Itoragudu kuricigore, iaboe iaboe ukare turugadu tuwo nowy bapera jado, taiwowo ji, kodi. Du keje icare nowy ia paopega akore: Akoragudu kaba; cewy Judá kejewu adugo aogigudurewy, cewy Davi rekodajiwu, ure tumorido, du koiare icare umode nowy bapera mitui krucadoge ei ikera awubodure pobe taci ikera awubowotodytabodu jado. Icare iordure nowy mugurewy oiadoda, nowy jereboe ei pobe puibijidu etoiadoda, nowy paopegamage etoiadoda, ia Cordeiro rakojei, tuwi tabodu reore, ukigare ikera awubodure pobe taci ikera awubowuto, jokure ikera awubodure pobe taci ikera awubowuto, duwygere Pao o aroedoge ei ikera awubodure pobe taci ikera awubowotodu etudodure moto jamedu boe kaedure emage. Aregodure icare nowy bapera makudure ai, cewy mugure nowy mugurewy kejewu iera piji. Nowu bapera jadodure dykeje, nowy jereboe ere pobe puibijidu, mare nowy paopegamagei ikera pudogidure iwure pudogidure pobe puibiji pugejedu, ere tubujodo nowy Cordeiro jekai; eiamedu boe ekedure ia tugera akore jiboeji, ia toroei meriri ekurewy cedu okorobadui roreboe tabo duji, duwure pemegarewyge enogwamagudui baru todu rema. Eragodure ia turare jiboe maiwuji, tagoi: Akire are arugadu bapera makudywo akai awo nowy kruca padui kejedu jado; paga karega, are aiwodo, are boe eiamedu boe etodui puidu, boe ewadaru padui pumekejedu jamedu boe, boe eiamedu boe epadui pumekejedu etaru Pao ai aku tabodu. Are Pao burejoiagedo pagi, du kodire paetumode awy moto kejeboeji. Nowu inuiao mitodu tadare imeardure nowy mugurewy oiei, nowy aroedoge enoiei, nowy profetadoge enoiei, ia tupadoge emagaguragaredu akoji. Enoiogwarinure tumago raka tabo, egore: Ure turugadu boewo ure tuwidowu Cordeiro ro ako rakado, oe kurido, jorduwa rakado, durudo, akaru kurido, ie kurido. Icare imeardure moto kejewu, baru tadawu, moto kudawu, pobo kudawu boe eiamedu boe egoi tuiogwari tabo duji. Egore: Boewo mugure nowy mugurewy kejewu, mare nowy Cordeiro, eegaredo, ekie kurido, etagaru kurido, ero, ego rakado jii boe jameduji jii je. Nowu jereboe ei pobe puibijidu egore: Oino godu. Icare nowy paopegamage ei ikera pudogidure iwure pudogidure pobe puibiji pugejedu ere tuie jodo mototo, ere tuie jodo nowy jere boe jameduji jii jewuji.

6. Cordeiro ui krucadoge boetojiwyge ei ikera awubodure mito taci ikera awubowutodu bowyjedu. Du kejere iorudure nowy Cordeiro ui boetojiwu kruca rawyje duji, icare imeardure nowuia aroe akoi tuwadaru jaruru tabo duji, akore: - Mato! Icare iordure ia kawaru kigadurewy jepadui taci je duji; mugure kejewu imedu iedure ia baigaji, ia boe etaogajejewu makudure ai, ui tumoridody kodi, mare uture pugeje tuwo tumorido pugeje du bogai. Ui nowy rekodajiwu kruca rawyje dykeje, imeardure nowy rekodajiwu aroe akoi toiogwari tabo duji. Akore: Mato! Icare ia kawaru kujagurewy jepadure taci je. Mugure nowy kawaru kejeboe makudure ai tuwo butugureboe tawyje awy moto piji, du kodire boere pu bito. Ia toriga rairewy makudure ai jamedu. Ure ia rekodajiwu kruca rawyje dykeje, imeardure ia aroe rekodajiwu akoi toiogwari tabo duji, akore: Mato! Icare iordure ia kawaru corewy jepadui taci je duji. Mugure kejewu imedu iedure ia boe emodudu remagudure tabowu meririji. Icare imeardure iaboe enogwarii nowy jereboe etoiabiji duji, akore: Ia trigo ja mitotu jewu morimode dieru mitotu je duji; cevada jamedu, jamode pobe ma jewu metuia bokwaredu morimode dieru mitotu je duji jamedu. Mare akera puredu kaba boekaguruji, parera kuruji. Ure pobe puibijiwu kruca rawyje dykeje, imeardure nowy ia jereboe pugejewu akoi toiogwari tabo duji, akore: Mato! Iordure ia kawaru ekurewy jepadui taci je duji. Mugure kejewu imedu iere Bimodeboe, Bimodeboe, oino. Ure bireboe eiao reko pudabo. Ro raka makudure ai moto jamedu boeji tuwo boe ewido tariga rairewy tabo, boe eke boi pudui dytabo, boe ekogodae pegarewy tabo, moto kejewu barege ebo. Nowu pagera awubodurewy kruca rawyjedure dykeje, iordure ure tumagu Pao bataru koiawyge, tagoi Pao bataru jitu koiawyge eedui altar kuda duji. Egore toiogwari tabo: Pagimejera pemegarewy, boe jokodurewy, inoba boeredykejeba amode akogado awy moto kejewu boei cegu mori bogai? Du keje icare ekudawu kigadurewy makudure tu tu etai, eiagu tubagado biegatu kimo jii bitodumodewu emedage, ewiemage ewidodumodedu oto pa kae. Du kejere iordure Cordeirui ikera awubodure mito taci ikera awubowutowu kruca rawyje duji. Icare motore tamagadydody kuricigodo. Boeco jore meri jokuto barege etao kogui pugajejedu reore. Arire tugujagudo boe eku reore. Baru tadawu kuiejedoge ewudure moto kae, figueira tudu butu magai moto kae bakuru rakarewy koia du reore. Baru okware ia bapera kobo boei opodo puapo du reore; torekari jamedu boe etarudodure tumuga piji. Du kejere awy moto kejewu boe eimejerage kurirewyge, boe kurirewyge, boe eimejerage, oroe kurirewyge, ro rakarewyge eiamedu boe, boe etugarege, boe etugarekare emawyge, ere tuwiado tori poro boeto, torekari kejewu tori oia boeto. Egore torekari boeji, bariga boeji: Tawudydo cewygeje, cewiado mugure nowy mugurewy kejewu joku piji, Cordeiro piji. Awyge ei pobedu ekorigodure kejewu meri aregodure. Ioguduba rakojemode kimo? 

7. Pemegarewyge emagaguragaredu. Nowu inodu rekodaji, iordure tupadoge ei pobe puibiji turagojei moto okwa keje puibiji duji. Ekedure bakuru jameduji bakurukawo motoji, pobo maerewyji, iguruji. Iordure ia tupa rutui meri rutu jaogwai iedui Pao jerewy o kruca jituji. Oiogwarire cewy tupadoge ei pobe puibijidu etae, eonare tuwo moto, pobo pegadody bogaidu. Akore ei: Tagaba moto, pobo, iguru pegado roga, jii cekai kruca bu Pao ogere emawyge eeri keje du kae. Du kejere imeardure kruca padure kejewyge enodo paji. Israeldoge etuwobe eiamedu boe kruca padure kejewyge emagaaaguragare. Judá uwai kejewyge emagaguragare kruca padui tuwygejedytabo. Rubém uwai kejewyge emagaguragare kruca padui tuwygeje dytabo. Gad uwai kejewyge emagaguragare kruca padui tuwygeje dytabo. Aser uwai kejewyge emagaguragare kruca padui tuwygeje dytabo. Neftali uwai kejewyge emagaguragare kruca padui tuwygeje dytabo. Manassés uwai kejewyge emagaguragare kruca padui tuwygeje dytabo. Simeão uwai kejewyge emagaguragare kruca padui tuwygeje dytabo. Levi uwai kejewyge emagaguragare kruca padui tuwygeje dytabo. Issacar uwai kejewyge emagaguragare kruca padui tuwygeje dytabo. Zabulon uwai kejewyge emagaguragare kruca padui tuwygeje dytabo. José uwai kejewyge emagaguragare kruca padui tuwygeje dytabo. Benjamim uwai kejewyge emagaguragare kruca padui tuwygeje dytabo. Nowu inodu rekodaji, iordure ia makaguragareboei, boe eroiwakare tuwo enodo pa bu, moto padui pumekejedu jamedu beo kejewyge, boe etuwobe eiamedu boe, boe emago padui pumekejedu eiamedu boe. Eragojere cewy mugarewy otodai, cewy Cordeiro jekai, tugudae kigadurewy tabo, ekedure tu tu kodoroji. Enoiogwari rakaguragare tagoi: Boei cinorudody aregodure mugure mugurewy kejewu Pao piji, Cordeiro piji. Tupadoge eiamedu boe eedure turagoje tabo, taiwo tabo nowy mugurewy oiei, nowy paopegamage enoiei, cewy jereboe enoiei. Ere tubujodo tui tuie jodo mototo dytabo mugure nowy mugurewy kejewu Pao otodai, tagoi oino dytabo: Oino godu. Pawo paiodo Pao ro keje, pawo Pao jekaredo, Pawo Pao akaru kurido, jorduwa rakado, pawo tukutaido Paoji, pawo Pao ie kurido, ro rakado jii boe jameduji jii je. Oino godu. Du kejere nowy ia paopega makore ii, unoragodure ii akore: Kakoduwygeba awy ukudawu kigadurewygere emage? Kaba pijiba etaregodure? Icare inagore oino ji: Ikimejera, akire aerduware. Icare akore ii: Ure cinorudo tujebae kuricigorewy pijiwygenure emage. Ere tugudae kabi, ere kigadydo Cordeiro ku tabo, duwygenure emage. Du kodire eedure Pao muga otodai, emaragodure meriji, boecoji ai uwai tada. Cewu mugure tumuga kejewu umode tugeragu ei tuwaito. Pobo boimodykare ei, eke boimodykare ei, meri jku, boeru, korimodykare ei pugeje. Paga karega, nowy Cordeiro rakojere nowy muga oiadodawu jetumode ei, umode erego pobo jari jerewy kae, Pao umode eeguru jamedu kidydo eeku piji.

8. Boiwu kruca rawyjeduredu. Meriri iworewyge ei ikera awubodure pobe taci ikera awubowotodu. Ui nowy kruca boiwu rawyje dykeje, bi dugudugure baru tada jii... raicigo karega. Icare iordure tupadoge ei ikera awubodure pobe taci ikera awubowotodu eragojei Pao mugurewy otodai duji. Meriri iworewydoge ei ikera awubodure pobe taci ikera awubowotodu makudure etai. Ia tupare tudaru etododai, ure turagojedo altar otodai, iedure ia bokadoboe uredudu rorewy ja meriri ekurewyji. Roreboe ro padui pumekejedu makudure ai, uwo maku, pemegarewyge enogwamagudae tabo, mugure Pao mugurewy otodaiwu altar ui meriri ekurewy cedykeje. Nowu roreboe uredudu ruture Pao ae, nowy tupa iera piji, nowy pemegarewyge enogwamagudae tabo. Du kejere nowy tupare tugeragu nowy joru jaji, ure okorawu altar kejewu joradytabo, ure barigu moto joki, icare boe emeardure boiaruruji, boemagai baru otojiwu jeraguduji, moto amagaduji. Icare nowy tupadoge ei ikera awubodure pobe taci ikera awubowotodu, ekedui nowy meriri iworewy jidu, ere tudo turugadu tuwo togwa tugu ji. Boetojiwu tupare togwa tugu to meriri iworewyto. Boporire, joru okoi boe ku tabodu barigudydodyre moto joki. Ia moto mega kowudydodyre, ia iguru jamedu kowudydodyre, awy boebutu, boe kidukarewy kowudydodyre jamedu. Rekodajiwu tupare togwa tugu to meriri iworewyto. Ia ure nono torekari, kowudure joru tabodu, buture pobo maerewyto tui ia pobo udo nono boe ku reoredure. Meture pobo tadawu kare emagaguragarewyge ewire jamedu; ia ika kurirewyge makarewyge ewogware poboto jamedu. Rekodajiwu tupare togwa tugu to meriri iworewyto. Du keje ia kuieje kurirewy buture baru piji, jorugu ure nono boe magai tugera pemegado jiwu jorugu reore, buture makarewy pobodoge ewygeje, pobojaridoge ewygeje. Nowu kuieje iere Absinto, Absinto, oino. Du kejere nowy pobo boe ure tudo nono absinto reore. Ime emagaguragaredu ekudure nowy pobo cedu, ewire, jorubo pegarewynure ema kodi. Pobe puibijiwu tupa ure togwa tugu to meriri iworewyto. Meri joku jeke, Ari joku jeke, kuiejedoge eeku jeke pegadodure, du kodire boecodure nowy eeku pegadodurewy jaogwai; du kodire meri tugure duku je, boeco jamedu. Icare iordure, imeardure ia aroeceba kodui baru oto jituji, tagoi tumago raka tabo: Ie! ie, ie! Moto kejewyge, tameardu awadydo tai, awy ei pobe ma jewu metuia bokwaredu ewogwa kimoredu ei togwa tugu to meriri iworewyto dykeje! 

9. Ikera awubodurewy tupare togwa tugu to meriri iworewyto. Icare iordure ia kuieje butui baru piji moto kae duji. Jewoduio kejewu baiporo epa makudure ai. Ure jado dykejere icare jeredudu ure tudawyje nowy jewoduio piji, ia joru ja piji du reore. Nowu jewoduio pijiwu jeredudu ure meri joku okwado, ure boecodo. Kitorigadoge ere tudawyje nowy jeredudypiji moto joki; betaga utugo kori reoreboe makudure etai. Mare ewiedure ekawo boebutu pegado, ekawo kidukareboe pegado, ekawo iguru boe pegado, mare ewo Pao o kruca padukare eri kejewu ime epegado tu rugadu. Ewiedure ekawo ewido mare ewo emeardydo tujebae koriji, arii ikera awubodure. Ecebaere nono betaga magai emeardydo togori jitu reore. Nowu meri keje ime eemarumode tuwi bogai, mare eerdumodykare ji. Etaidumode tuwiwo, mare boe ewi rekodumode epiji. Nowu kitorigadoge ere nono kawarudoge ei tudo turugadu brae ei turugoduiagu puidu kaedu reore. Ia boe etaogajejewu ekure nono meriri ekurewy reoredu kogure etaogajeje. Eere nono ime ee reore. Etaore nono areme etaore. Etore nono adugo aogigudurewyge eto reore. Emororare nono meriri padui emorora kejedu reore, eigodo jarurure nono imarido epa makarewy kawarudoge eregodui brae erugodui puidu kaedu reore. Etore nono betage etugo reore. Etugore tuwo ime emeardydo boe koriji, ari ikera awubodure. Eimejeranure jewoduio tadawu tupa rema. Hebrewydoge ewadaru tabo iere Abadon, gregodoge ewadaru iere Epolyon, boe ewadaru tabo iere Ure Boe Pegadowu. Awu boe ecebae boetojiwu akedykeje, iage ere pobe kimo.
Ikera awubodure mito taci ikera awubowutowu meriri iworewy. Ikera awubodure mito taci ikera awubowutowu tupare togwa tugu to meriri iworewyto. Nowu inodykeje imeardure iaboe emago aregodui nowy mugure Pao otodaiwu altar jeke boe piji. Akore nowy iedure meriri iworewy jiwu ikera awubodure mito taci ikera awubowutowu tupaji, akore: Nowu tupadoge ei pobe puibijidu ekera kogure nowy Eufrate pobo kurirewy kejewyge ekera goga kiwyje. Icare nowy tupadoge ei pobe puibijidu ekera goga kiwyjedure. Ere tudo turugadu ia boe makarewyge ewidodumode kejewu meri, ari, joru kae. Eno tugobaigarege kawarudoge ewygejewyge emagaaaguragare rugadu. Iordure enodo padure kejeboeji. Oinore iordure nowy kawarudogei, mugure ewygejewygei: Padure emorora kejewu meriri boarewy atugore nono jorugu atugore, atugore nono jacinto atugore, atugore nono jorubo ekurewy atugore. Kawarudoge etaorare nono adugo agarewyge etaorare. Joru, jeredudu, jorubo ekurewy reoreboere aregodure ekenoja piji. Awu boe ecebae ei pobe ma jewu metuia bokware, joru, jeredudu, jorubo ekurewy aregodui ekenoja pijidu koiare ure boe ewidody makaguragado. Nowu kawarudoge ero pegai boeidu jeture enogwa keje eto keje jamedu. Etore nono awague ereore, duwyge ere boe etogorido etaora tabo. Mare nowy boe ecebae ei pobe ma jewu metuia bokwaredu ukare bitowyge ekare tuiaedo turo pegarewy piji. Ekare tugera ra tui tubujodu Aroe pegarewy jitu piji. Ekare tamudo tui tubujodo joku bokwarewy, biaja bokwarewy, meru bokwarewy meriri ekurewyji, meriri kigadurewyji, meriri kujagurewyji, toriji, iraji dypiji. Ekare tugera ra tui boe ewido dypiji, turo pegarewy piji, turo pogurukarewy piji, tugiwogui boei dypiji.

10. Ia tupa iedui ia bapera rogu ja jitudu. Du keje icare iordure ia tupa ro rakarewy ui turawyje boetugu tada baru piji duji. Ia baru otojiwu jure padure aora bukajeje. Jere nono meri jokure, pogorare nono joru rutui baru todu reore. Iedure ia bapera rogu jadodurewyji. Ure tuwure pemegarewy bu pobo maerewy aogeje, ure tuwure koborewy bu moto keje. Icare jarurugodure nono adugo agarewy jarurure. Jaruru aregody kejere icare boiarurudoge ei ikera awubodure pobe taci ikera awubowotodu eiarurugodure. Eiaruru rekodaji, ire iiagu bapera atugodo, mare imeardure iaboe emagoi baru piji duji, akore: Nowu boiarurudoge emagore jiboe padu biado, akaba bapera atugodo ji. Du kejere cewy iordure jiwu tupa rakojei pobo, moto kejedu ure tugana pemegarewy awogado baruto. Ure togwa kurido nowy jere jii jeboe ie tabo, ure baru towyje jeture kejeboe jamedu boe tabowu ie tabo, ure moto towyje jeture kejeboe jamedu boe tabowu ie tabo, ure pobo maerewy towyje jeture tadaboe jamedu boe tabowu ie tabo. Akore: Boere marigudu. Mare nowy ikera awubodure pobe taci ikera awubowutowu tupa o ika akomode kejewu meriji, Pao o boe biadodurewy umode turugadu, ure kogado tudugarege profetadoge eiabijiwu bakaru maiwu rekodaji. Oinore akore. Nowu inodu rekodaji, cewy boe emagoi baru pijidu, imeardure jidu, makore ii pemega pugeje, akore: Toro! Akeragu nowy bapera rogu jarewy mugui cewy rakojere pobo moto kejewu tupa iera piji duji. Icare iture nowy tupa ae, inagore ji uiagu nowy bapera rogu maku inai. Icare akore oino ii: Emareo. Kowyje. Jirimode akuri tada, mare akogwa keje betumode moiawe eweguru betu reore. Icare ire ikeragu nowy bapera biegarewy roguji nowy tupa iera piji, icare ire kowyje. Boe jokodu: inogwa keje beture nono meiawe eweguru betu reore, mare ii ko du rekodaji jirire ikuri tada. Icare akore ii pugeje: Ure turugadu amagowo Pao bataruji makarewy mugure pumekejewu boe eeda boeji, mugure pumekejewu boe eiboeji, mugure pumekejewu boe ewadaru boeji, mugure pumekejewu boe eimejerage ei.

11. Makore Pao ro rakajiwyge ei pobedu. Du kejere moto kadody epa o iwara makudure inai, icare iaboe emagore oino ii: Aragojedo. Boe remagu Pao uwaiji, nowy altarji jamedu, nowy ure tubujodo jiwyge ei jamedu. Nowu padure Pao uwai oieiwu bororo akaba boe remagu ji, makudure aopegokarewyge etai, duwygere emode tuwure jodo bakurirewy pemegarewy keje arimode ikera pudogidure iwure pudogidure ikera pudogidure iwure pudogidure pobe taci ikera awubowutodu reore. Imode makore irojiwyge ei pobedu, aroia marenaru meture eidu emagodo iwadaruji merimode 1260. Emagere figueira idoge ei pobedure emage. Emagere joru jai pobedure emage, duwygere eedure jeture moto jiwu joku otodai. Iaboe etaidumode tuwo turopegado ei ma, jorumode tudawyje eiabiji, umode onare eiwyge enoikowyje. Iaboe etaidure tuwo etogorido ma, oinonore bitodurumode. Nowu ime eroiware tuwo baru mitudo bubutu kawo tagoi Pao bataru jitu utonaji. Eroiware tuwo pobodo nono boe eku reore, eroiware tuwo moto kejeboe etogorido boe pegarewy jamedu boe tabo, taidu reore. Mare emagoi Pao bataru jitu jamedu akedykeje, barogo pegarewy rutumode jewoduio piji, rugodumode ei, umode tumorido ei, umode ewido. Ewi padumode bakurirewy uwororo oiadoda. Nowu bakurirewy ie bioi Sodoma cedu, Egito cedu, kejere eimejera padure i padui pugajejedykeje jamedu. Moto padui pumekejedypijiwu, boe ewadaru padui pumekejedypijiwu, ia moto tuginoiwyge epijiwu boe makarewyge etaregodumode tuiordywo ewiji meri pobe ma jewu metuia bokware mega taci iato du tonaji, emodykare boedo etugu mototo. Awu moto kejewu boe eegare kuricigomode, eegaremode pui jice woje, emode mea maku puwogai eigoia. Dure karega, nowy profetadoge ei pobedure ecebaere emage kodi. Mare nowy meri pobe ma jewu metuia bokware mega taci iatodu rekodaji Paore togwamu eto dytabore ere turagojedo pugeje taci je, nowy jordurewyge epagudu kuricigore. Emeardure iaboe emagoi baru piji du akore: Taru mato! Icare erudure baruto ia boetugu keje, onare eiwyge etaiwoi ei du tonaji. Kuri inodu otonaji moto amagadu kuricigore, nowy bakurirewy ia oia buture, birewygere 7.000 nowy moto amagadu koia. Iage epagudugody kuricigore, ere Pao baru tadawu akaru kuricigodo. Oinore nowy rekodajiwu boe ecebae akedure. Kuri inodu rekodaji, ia rekodajiwu aregodure.
Boiwu meriri iworewy. Ikera awubodure pobe taci ikera awubowutowu tupa ure togwa tugu to meriri iworewyto. Du keje icare boe emago rakaguragarewyre baru tada. Egore: Pao baru tadawu ro raka, Cristo ro raka ure tumaedo moto joki, emare jetumode boei boe jameduji jii je. Nowu paopegamage ei ikera pudogidure iwure pudodgidure pobe puibiji pugejedu, emugui tumuga keje Pao jekaidu, ere tuie jodo mototo, ere tubujodo Paoji. Egore: Cenure tukutaido ai, Cegimejera ro rakarewy Pao. Are oino, are marigudu, amode jii je, are boe eimejera remawudo aki, aeture boei rugadu. Ao pegokarewyge ekodu kagirire, mare ica, akodu kagirii boeidu aregodure, amode akogado birewyge eidu aregodure jamedu, dykejere amode atugarege profetadoge, pemegarewyge, pagudure akie cewyge, biegarewyge, kurirewyge, ero pemegarewy mori maku etai, amode ure moto pegadowyge eeda kedodo. Icare Pao uwai baru tadawu baiporore tuiado, icare nowy Pao uwai tadare Pao o bakaru meture tadawu ira ure towadydo. Du tonajire boe jeragudure, boe emagore, moto amagadure, boporira rakarewy buture.


	





















12. Aredu mare barogo pegarewy. Du kejere boe eerdure iaboe tuginoiwuji baru tada. Ia aredu meri joku reorewy aroia meture jiwudo, ari mugure bure kuda, ia boe etaogajejewu ui kuiejedoge ei ikera pudogidure pobe taci iwurekotodu kogure aogajeje. Oiogwari kuricigore tuguiaru kori koia, meardure tuguri jirigoduji tonaregedu butuwo du bogai. Du kejere icare ia aroe etarigo reorewy kurirewy ure towadydo baru tada. Aorare ikera awubodure pobe taci ikera awubowuto, ukigare ikera pudogidure, aogejewure ikera awubodure pobe taci ikera awubowuto. Ure to jodo baru tadawu makarewy kuiejedoge ewygeje, ure ewarigu moto kae. Nowu aroe etarigo reorewy ure tuburedo nowy aredu kuri butugodurewydo otodai, tuwo onaregedu kowyje kuri butu keje. Kuri buture ia imedu rogu apo, emare jetumode boe eiamedu boei tugedui iwara meriri jitu tabo. Mare nowy onaregedu rekodydodyre baruto Pao ae, tumuga kae. Icare nowy aredu rekodure boe makodurewyto, Paoi tugera pemegado jitu kae, okwagemode nono, kudumode nono merimode 1260 ce duji. Aroedoge erugodure pui baru tada. Tupadoge eimejera iei Miguel cedu rugodure tudugarege ebo nowy aroe tarigo reorewyji. Nowu aroe barogo pegarewy rugodure tudugarege ebo jamedu. Mare awyge ekare tumorido. Du kodire eeda bokware pugeje baru tada. Du kodi icare nowy aroe barogo pegarewy, nowy mariguduwu awagu iei Aroe pegarewyge eimejera cedu, ure moto kejeboe eiamedu boe ewarigu turo pegarewytodu, barigudydodyre moto kae nowy tudugarege ebo. Imeardure iaboe emago rakaguragai baru tada duji, akore: Icare Pao ro rakarewy ui paginorudody aregodure nowy tonaregedu Cristo ro raka tabo. Mare paga karega, mako pegare pawiemage eiwu, mako pegare ei meriji boecoji Pao jekaiwu barigudydodyre. Mare awygere tumorido ji Cordeiro ku koia, egoi bataru jitu koia. Ewiapagakare pudui, tui tumagu tuwi kaedu kai. Kodire, aki baru, aegaredo, mugure baru tadawyge eiamedu boe, taegaredo. Mare tagi, moto, pobo, tameardu awadydo tai. Paga karega, Aroe pegarewyge eimejera ure turawyje tagae, boekori rakaguragai pudui dytabo, jorduware boe puredugodui pudui du kodi. Nowu aroe tarigo reorewy jordui tuwarigudodui moto kae duji dykeje ure tudugu tudo nowy kuri buture negedurogu apowu aredu bogai turugodywo ji. Mare aroeceba ikodo kuricigorewy makudure nowy aredu ai tugodywo boe makodurewyto, nowy tumugumodewo kae. Kejere okwagemode jorumode pobe ma jewu metuia bokware padumode taci ia oiado. Nonore mugu jaemode nowy awagu aora piji. Nowu awagu owearigodure pobo tabo nowy aredu bogai, aredu okwawo nowy poboto. Mare moto aregodure tuwo tugerabraredo nowy areduji, ure togwa jado tuwo nowy awagu owearigodure tabowu pobo okwado tudo. Du kodi icare nowy awagu korigody kuricigore nowy aredu bogai, du kodi icare rugodure mugure awy moto kejewu orei, biapagare Paore boe eroiagudujiwyge ei, iedure Jesus bataru jiwyge ei. Ure tumugudo kugaru padui pobo maerewy okwai dykeje.

13. Barege ei pobedu. Icare iordure ia barogo ui tudawyje pobo maerewy piji duji. Nowu barogo ukigadogere ikera pudogidure, aoradogere ikera awubodure pobe taci ikera awubowuto, boe etaogajejeboere nono ikera pudogidure ukiga boe oto keje, boe emago pegaidu padure aora boe keje. Nowu iordure jiwu barogo ure nono aigore; burere nono riedoge ewurere, okware nono adugo agarewy okware. Nowu aroe tarigo reorewy ure tuduru maku ai tumuga tabo, turo rakarewy tabo. Boe ecebae ui boe ewidody padure ia aora keje, mare ecebae bitudodure. Du kodi icare boe eiamedu boe epagudugody kuricigore, ekodure nowy barogo apo, ere tubujodo cewy aroe tarigo reoreboeji, ure turoraka maku nowy barogo ai kodi. Ere tubujodo nowy barogoji jamedu, tagoi: Ioguduba umode nono awy barogore? Ioguduba rugodumode ji? Boe emago pegarewy korirewy makudure ai. Nowu romode oinodu makudure ai, ari ikera pudogidure iwure pudogidure ikera pudogidure iwure pudogidure pobe taci pugeje duji. Du kodi icare ure tuia barido tumago pegawo Paoji, tumago pegawo Pao ieji, Pao uwaiji, eedure baru tadawyge ei jamedu. Ro raka makudure ai rugodywo pemegarewygei, uwo tumorido ei. Ro raka makudure ai boe eiamedu boei, boe ewadaru padui pumekeje duji, boe eno moto padui pumekeje duji. Icare cewy ie padukare nowy Cordeiro jiworewy o bapera jerewy keje, jii boe toduidu oto piji mato, mugure awy moto kejewyge emode tubujodo ji. Biajarewy biapagamode awy inoduji. Aidure tuwo tumedage ewarigu baicorewy towyge, ewarigudumode baicorewy to jamedu. Umode tumedage ewido toriga rairewy tabowyge ewimode toriga rairewy tabo jamedu. Awu inodytabore pemegarewyge emode turokogado tuduruji tumeartoraeji. Icare iordure ia barogo rutui moto piji duji. Ukigare pobe, ia Cordeiro reore, mare makore nono aroe tarigorewy mako reore. Ro pegare nono boetojiwu barogo ro pega reore, meardae, jordae rekodaji. Ure moto, moto kejewyge edo tubujodo cewy umode bitowu ucebae biturewy boetojiwu barogoji. Ure turo tago rakarewy towyje. Ure joru udo turawyje baru piji boe eiamedu boe eegai jamedu. Ure jeture moto kejewyge eto pui nowy turore betojiwu barogo jekai dytabo, tui boe edo nowy boere okorido toriga rairewy tabo mare pemegagodure pugejewu boetojiwu barogo ureoredu towyje dytabo. Makudure ai tuwo boetojiwu barogo ureoredu utaroedo, makowo du bogai, uwo ukare tubujodo nowy barogo ureoredu jiwyge ewido. Ure boedo kruca bu boe eiamedu boe ekana pemegarewy keje, eri keje: biegarewyge, kurirewyge, oroe kurirewyge, marenarure emawyge, boe etugerekare emawyge, boe etugaregere emawyge. Ukare nowy barogo ie iarema ie oto pa padukare ewygejewyge edo boe aru iarema boe maku. Jorduwa rakarewy jorduwamode awy inoduji. Mearduwarewy iemarumode nowy barogo oto pa bogai, paga karega, ia imedu o oto pa rema kodi. Awu oto pare 666 rema.
 	
14. Cordeiro oge pemegarewyge. Itaiwore: Cordeiro rakojere torekari iei Sião cedu aogeje. Apore boe ei 144.000 cewyge etaregodure, ie padure eeri keje, Uo ie padure eeri keje jamedu. Du tonajire icare imeardure ia baru tadaboe eragoduji, eragody ure nono ia pobo makarewyge eiaruru reore, ure nono biaruru rakarewy jaruru reore. Nowu imeardure jiwu boe eragody ure nono cítara epage ei to cítara akodo du reore. Eragodure ia turagodure jiboe maiwuji, nowy Pao muga otodai. Iaboe iaboe eroiwakare turagodywo eragodure jiboeji, mare tu cewy 144.000 cedu, duwygere etarudodure moto piji tu rugadu. Awygere ekera keadukare aremei, iaboe iaboe jetukare etaroeto kodi. Emagere ekodure Cordeiro apo kodurewy jamedu boe kae. Etawyjedure ime epiji, makudure boetijiboere emage Pao ai, Cordeiro ai. Boe eerdukare ewadararodaeji eiabiji; ero, emago pegarewy bokwa Pao jekai.
Tupadogere boei tugogadody awadydo. Icare iordure ia tupa kodui baru oia jiduji, iedui bakaru maiwu akedu bokwarewyji tuwo kogado moto kejewyge etai, padure pumekejewu boe eiamedu boe etai. Ure tumago rakaguragado tagoi oino dytabo: Tabagudydo Paoji, ie kurido. Icare boe aregodure umode tugogado boei du kae. Tabujodo cewy ure baru, moto, pobo maerewy, pobojari boe towyjewuji. Ia tupa kodure rekodaji, tagoi oino dytabo: Bakurirewy iei Babilônia cedu buture, buture, ure moto padui pumekejedu boe ekudydo turo pegarewyce, tuboguru bokwarewyce kodi . Ia tupa kodure eregodajiwu akore tumago raka tabo: Iaboe emode tubujodo barogoji, iarema ureoreduji, iarema etaidumode o kruca padywo tuieri keje, iarema tugera keje ma, eerduwamode Pao kodu kagiriae remawuji. Jorubo ekurewy o joru umode eerdydo tujebaeji, baru tadawu tupadoge eegai, Cordeiro jekai. Nowu ecebae uredudu rutumode baruto boe jameduji jii je. Ure tubujodo barogo jiwyge, barogo ureoredu jiwyge, barogo ie kruca makudure aiwyge, etamudodumodykare meriji, boecoji jii je. Awu inodu koiare pemegarewyge eduru awadydodyre, cewy rore nono Paoi boe eroiagudu jiwyge, meartorure Jesus jiwyge. Imeardure iaboe emagoi baru piji duji, akore ii: Awu inodu bu bapera keje: Aroe Pemegarewy akore: U! Eiwo aidugirinure ewire Pao iera kejewyge, ewo tamudo tumaragodaeji. Ero, ego, kodumode eregodaji.
Boei jepara jodo parera iguru enari kejedu. Itaiwore kimo: ia boetugu kigadurewy kejere ia Imedu Onaregedureboe mugure keje. Ia meriri ekurewy kogure aogajeje, iedure ia jepara o micigirewyji. Ia tupare tudawyje Pao uwai piji tumago rakaguraga tabo cewy mugure boetugu kejewu ae, akore: Aebara jodo, boe kado. Icare boe aregodure pudae boewo boe kado, moto kejeboe kurodure kodi. Icare mugure nowy boetugu kejewu ure tuiebara jodo, icare moto kejeboe kadodure. Icare ia tupare tudawyje baru tadawu Pao uwai piji. Uiebara o micigirewyre jamedu. Icare ia tupa, cewy jeonare joru jiwu, ure tudawyje altar piji, makore tumago raka
guragarewy tabo cewy uiebara o micigirewy ae, akore: Aebara o micigirewy jodo boe keje, awy moto kejewu parera iguru ekenari kado, ekenari kurodure kodi. Icare tupare tuiebara o micigirewy jodo moto keje, ure parera iguru kado, ure ekenari barigu boemode tuwure jodo kejeboeto, mare tagoino dytabore, Pao kodu kagirae jire akoino. Boere tuwure jodo keje bakurirewy kujei, dykejere boe eku ure tadawyje piji. Nowu boe eku aregodure jii kawarudoge eia tadawu meriri kae, ure tumaedody kuricigodo moto joki.

15. Pao jiwu jora kurirewy. Iordure iaboeji kimo baru tada, ia motu rakaguragareboeji: tupadoge ei ikera awubodure pobe taci ikera awubowotodu ekedure boe ecebae boiwu ui ikera awubodure pobe taci ikera awubowuto duji. Eigoiare emode Pao kodu kagirae oto bu nowy boiwu boe ecebae tabo. Iordure ia pobo maerewy ui nono meriri kuru reoreboeji, joru padure oiei. Ure tumorido barogo pegarewy jiwyge, ure tumorido nowy barogo ureoredu jiwyge, ure tumorido nowy barogo ie oto pa jiwyge eragojere nowy pobo maerewy meriri kururewy bukeje tugedui Pao o citaradoge ei dytabo. Eragodure Pao utugare Moisés o joraji, Cordeiro o joraji, egore: Ure tumorido boe jamedu jiwu Pao baru tadawu, aró, akago kuricigo remawu nure; jeture moto padui pumekejedu jamedu boe jiwu Pao, boe jetororewy, boe jokodurewynure akawarace. Pagimejera, ioguduba pagudumodykare akieji? Aki mito tu jere apemegare. Moto padui pumekejedu jamedu boe etaregodumode tuwo tubujodo ai, boe eerdu awadumode are akogado jiboeji. Awu inodu rekodaji, iordure Pao bataru meture tadawu ira mugure tadawu Pao uwai ui tuiado duji. Nowu Pao uwai pijire tupadoge ei ikera awubodure pobe taci ikera awubowotodu ere tuiebu tugedui nowy boe ecebae ei ikera awubodure pobe taci ikera awubowuto duji. Aroia pemegarewy kigadurewy meture ei, aroia boarewy meriri ekurewy kogure emorora kajeje. Cewu jereboe ei pobe puibijidu ia ure ruwobo meriri ekurewyge ei ikera awubodure pobe taci ikera awubowotodu maku nowy tupadoge ei ikera awubodure pobe taci ikera awubowotodu etai, enorogobadure Pao jere jii jewu kodu kagirae tabo. Icare nowy Pao uwai korobadure aregodure Pao urugu pijiwu ro raka pijiwu jeredudytabo. Iaboe iaboe eroiwakare tuwo turemo nowy Pao uwaito, nowy tupadoge ei ikera awubodure pobe taci ikera awubowutodu eroi boe ecebae tabo boei kimodu otonaji.

16. Icare imeardure iaboe emago padui templo pijiduji. Akore oino nowy tupadoge ei ikera awubodure pobe taci ikera awubowuto duji: Tadydo, tawo nowy Pao kodu kagirae metui nowy ruwobodoge ei ikera awubodure pobe taci ikera awubowotodu tadadu redo moto joki. Du kodi icare nowy boetojiwure meture turuwobo tadaboe redo moto joki, icare ia boe enogurodudae pegarewy ure tudowyje cewy barogo pegarewy kruca padure kejewyge eiogi, ure tubujodo ure nono reoredu jiwyge eiogi. Rekodajiwure meture turuwobo tadaboe redo pobo maerewy joki. Pobo maerewy ure tudo nono bireboe eku reore. Meture tadaboe eiamedu boe ewire. Eregodajiwure meture turuwobo tadaboe redo pobodoge eiogi, pobojari boe joki. Ere boekudo pudumi. Icare imeardure jeture pobo jiwu tupa akoi: Jetororeboenure aki, akire boetojiboere aki, Pemegarewynure aki, oinore are akogado boei. Ere pemegarewyge eku, ere profetadoge eku redo, kodire are ekudydo boekuce jamedu. Oinore ure turugadu ei. Icare imeardure iaboe emagoi altar piji duji, akore: U! Ema rugadu! Pagimejera Pao roiwa rakarewy, ai akogado boeidu rikire, jetorore. Pobepuibijiwure meture turuwobo tadaboe redo meri joku joki, joru makudure ai uwo ime ekowu. Icare boeru rakarewyre ime ekowu, emago pegare Pao ieji, ui boe ecebae rodo boe eiduji. Etaidukare tuwo tuiedorodo, etaidukare tuwo ie kurido. Pagera awubodurewyre meture turuwobo tadaboe redo barogo pegarewy muga joki. Icare boecodure jeture jiwyge eiogi, utugarege ere toedo tugeruji tujebae kori koia. Emago pegare baru tadawu Paoji, boe korii pudui du koia, ekare tuiaedo turo pegarewy piji. Eregodajiwure meture turuwobo tadaboe barigu pobo kurirewy iei Eufrates cedu joki, icare pobo biture tuwo awara jado meri rutu jaogwaiwu boe eimejerage kurirewyge etai. Icare iordure ia aroe pegarewyge ei pobe ma jewu metuia bokware duji, ere nono ruiere, ere tudawyje nowy aroe tarigo ja piji, nowy barogo pegarewy ja piji, nowy paga pagawu profeta ja piji. Aroe Aroe pegarewy rewygenure emage, ere turo tuginoiwu towyje, eture moto jamedykejewu boe eimejerage ewogai, tuwo eto pui, ewo tudo turugadu turugodywo nowy Pao ro rakarewy o meri kurirewy aregodumodedykeje. Pao akore: Ca! Iwogureboe aregody reorere itaregodumode. Jiwo aidugirirewyre umode tugudae pado pemegado, merumodykare tuwiri kedo tabo, umodykare boe eerdydo tuboguraeji. Ure eto pui ia boe eeda keje. Hebrewydoge ewadaru tabo iere Armagedon (boe ewadaru tabo: Boe Eimejerage Ewire Kejeboe). Kodure boigody eregodajiwu ure meture turuwobo tadaboe barigu baru otoji, icare ia boe emago rakarewy aregodure nowy Pao muga piji, akore: - Ure turugadu. Oino. Icare boe jeragudure, boe emagore, boiarurugodure, ia moto amagadu kurirewyre, boekare ino jii boe eedui moto kejedu paru piji. Nowu bakurirewy remawu kadodure tuiado pobe ma jewu metuia bokware. Moto padui pumekejedykejewu bakurirewyge ewudure. Pao biabuture nowy bakurirewy iei Babilônia cedykeje tuwo udo turokogado tugody kagirae korirewyce. Pobo aiare tabowu moto jamadu boe eregodure. Torekaridoge eiamedu boe ewogware pi tuku je. Poborirewy kuricigorewy buture baru piji ime ewygeje. Ime emago pegare Paoji ui tujebaedo poborirewy ceduji, awure pega jokodure kodi.

17. Babilônia ucebae. Icare cewy iedure turuwobo jiwu tupadoge ei ikera awubodure pobe taci ikera awubowutodu, ia emage, uture mato itae, akore ii: Mato, imode aerdydo mugure pobo maerewy aogejewu aredu ro pegarewydo ucebaeji. Awu moto kejewu boe eimejerage ero pegare apo. Ure moto kejewyge etaora bai baido, tui ekudydo tumeardae pegarewyce dytabo. Icare ure irego itaroe tabo toro boe makodurewyto. Iordure ia aredu mugui ia barogo pegarewy kujagurewy keje duji; boe enogirudodae pegarewy padure jamedykeje; aoradogere ikera awubodure pobe taci ikera awubowuto, ukigadogere ikera awubodure. Nowu aredu ukudae kujagu rakarewyre meture ji, oroere meriri ekurewyce, tori mori kuricigorewyce, tori moturewyce; iedure ia ruwobo meriri ekurewy okorobadui turo, tago, tagemo pegarewy tabo duji. Ia boe ekie biorewyre padure jeri keje: Babilnia, bakurirewy kurirewy, awy moto kejewu boe ero pegarewy boe emeardae pegarewy jamedu boe etuje. Iordure nowy aredu joku pegai pemegarewyge eku tabo, ure tuiwodo Jesus aiwyge eku tabo duji. Mare nowy tupa akore oino ii: Kodiba apagudugodure? Imi rugadure imode aerduwado nowy aredu kodiboeji, nowy aoradogere ikera awubodure pobe taci ikera awubowuto, ukigadogere ikera pudogidure, oredure nowy aredu apowu barogo pegarewy kodiboeji. Aerdure jiwu barogo pegarewy ure marigudu, ukare pugeje, mare jepadumode jewoduio piji, utumode tuwogwadody kae. Mugure awy moto kejewyge, ie padure bapera jerewy keje boe paru pijiwyge, eebogody kuricigomode tuiordui barogo pegarewy ui tuguo pugeje duji. Mare oino, ure turugadu boewo tumeardae tugu. Nowu barogo aoradogei ikera awubodure pobe taci ikera awubowutodu, ere nono torekodydogei ikera awubodure pobe taci ikera awubowuto, du ewygejere nowy aredu mugure. Nowu barogo aoradogei ikera awubodure pobe taci ikera awubowutodu, ure nono brae eimejerage ei ikera awubodure pobe taci ikera awubowuto jamedu. Ei ikera awubodu reorewyge ewudure marigudu, ia rakoje kimore, boigoduwu aregodukare roga, mare aregody keje rakoje raigirimoduka. Nowu barogo pegarewy ure marigudu mare ukare pugejewu, ure ikera awubodure pobe ma jewu metuia bokware ikera awubowutowu brae eimejera rema. Ia nowyge emeduianure ema, utumode tuwogwarewo kae. Ca! Cewu aerdure jiwu ukigadoge ei ikera pudogiduredu ere nono ia brae eimejerage ei ikera pudogiduredu remage, duwygere eetukare boei roga, mare eedumode boei kobori tu je nowy barogo pegarewy apo. Emeardaemode nono pu meardaere, ewo turo raka maku barogo pegarewy ai. Erugodumode Cordeiroji, mare Cordeiro umode tumorido ei, emare boe eimejerage eimejera rema, boe eimejerage kurirewyge eimejera kurirewynure ema kodi. Nowu jeture apowyge, makore ewogaiwyge, ure tugeragu ji pudaiwyge, meartorure jiwyge, emode tumorido apo jamedu. Nowu tupa akore ii pugeje: 
Aerdure jiwu pobodoge aredu mugure kejewyge ere nono moto padui pumekejewyge ereore, boe makarewyge ereore, boe ewadaru padui pumekejewyge ereore. Nowu aerdure jiwu barogo ukigadoge ei ikera pudogiduredu ekodu kagirimode nowy aredu pegarewydoji. Emode ukudae tawyje piji, emode biri kedodo, emode kodu kowyje, emode kowu joru tabo. Paga karega, Paore etaidydo erowo tumeardae reore, erowo puapo ewo tugerabraredo barogo pegarewyji jii boe kodui Pao bataru rekodaji du kae. Aerdure jiwu aredu ure nono bakurirewy kurirewy reore, dure jeture moto kejewu brae eimejeragei.

18. Babilônia buturedu. Nowu inodu rekodaji, iordure ia tupai turawyje baru pijiduji, du ro rakaguragare, ure moto urugudo tuiorugu tabo. Ure tumago rakaguragado tagoi oino dytabo: Buture. Babilônia kurirewy buture. Aroe pegarewyge eeda, aroe pegarewyge eiari, kiege pegarewyge eiarinure ema pugeje. Paga karega, moto padui pumekejedu eiamedu boe ekudure ro ako pegarewy kodu kagiraece, moto kejewu brae eimejerage ero pegare apo, awy moto kejewu ure akirodo boejiwyge ere toroe kuricigodo oroe kuricigorewy tabo. Imeardure ia boe emagoji pugeje, akore: Iwobe, taebu piji, tarokawo nono ro pega reore, takawo metagedo tagi ucebae keje. Paga karega, ro pegarewy itodure, aregodure baruto, Pao biabuture ro pegarewy keje. Ro magai tai du reorere taromode ji jamedu, ro pegarewy mori maku ai tao kae. Ure tagudydo towu ruwobo, okorawu, maku ai pugeje tao kae. Umagai boe eerdydo toroe kurirewy jitu reore, tamode ucebae, oragudu, maku ai jamedu. Paga karega, akore oino tuwabo keje: imugure boe eimejerage emuga keje boe eimejeragoi imi dytabo, mare oredu birewy aredu reore karega, imarenarudumodykare iaboe keje iaboe keje. Du kodire awy ucebae boe aregodumode ae meri mitoduji: boe ewi, boe etoragudu, boe eke boi jidu, jorumode akedydo, mare paga karega, ure tugogado jiwu Pagimejera Aroe Eimejera ro rakare. Ro pegare apowu awy moto kejewu brae eimejerage etoragudu kuricigomode bukeje, erdui jeredudui tudawyje piji dykeje. Eragoje jaemode ji tubagudu koia ucebae roi jituji, egomode: Iai, iai! Babilônia bakurirewy! Babilônia bakurirewy! Boe raigirikare boei tugogado ai dytabo! Awu moto kejewu baare akiró tabowyge etoragudumode etogeamode bukeje jamedu, ure akirodo enoroe jiboe bokware pugeje kodi. Enoroe meriri ekurewy, meriri kigadurewy, tori mori kuricigorewy! tori moturewy, aroia kigadurewy, aroia kujagurewy, aroia kurukururewy, aroia kujagu rakaguragarewy, awy ira boe rorewy jamedu boe, enoroe barege eto rakarewy, enoroe ira mori kuricigorewy, enoroe meriri kujagurewy, meriri koadurewy. Enoroe tori kororogodurewy, ia enoe roreboe padui pumekejedu jamedu boe, bokadoboe rorewy, eke boe parera kuru, boe kaguru, eke iro boe, eguiee jamedu boe, eguiee ovelhadoge, kawarudoge, eno imarido boe, etugarege boe, ime boe. Akagemore jiboe rugadu akedure akoe kuri inodu, boe urugu boe akedure, aerdumodykare inoduji pugeje. Ure akirodo awy inodu boe jiwyge emode tuburedody jaedo tubagudytabo ucebaece, etoragudumode etogeamode, tagoi oino dytabo: Jiwo pegarewy bakurirewy kurirewy! Ure aroia pemegarewy, aroia kujagurewy, aroia kurukururewy upodo pudabo, ure cenawudo meriri ekurewy tabo, tori mori kuricigorewy tabo, tori moturewy tabo. Mare awy oroe kuri inodu jamedu boe akedure pi tuku je. Ure ika kurirewy redowyge eiamedu boe, pobo maerewy kaowyge eiamedu boe, ika kurirewy epage eiamedu boe, maragodure pobo kaowyge eiamedu boe ere tuburedody jaedo ji. Etaiwoi jeredudui tudawyje nowy joru cei nowy bakurirewyto dypiji du kae, egore: 
Kakoduwu bakurirewy ure nono awy bakurirewy kurirewy reore? Ere moto rugudu tugu taoto, toragudytabo, tumago tabo: 
Jiwo pegarewy bakurirewy kurirewy! Ure ika kurirewy epage eiamedu boe enoroe kuricigodo toe kurirewy tabo. Mare akedure pi tuku je. Aki, baru, aegaredo ji, tagi jamedu, pemegarewyge, apostolodoge, profetadoge, taegaredo ji, paga karega, Paore tugogado ji tui tamorido dytabo. Icare ia tupa ro rakarewy ure tugeragu ia tori kurirewyji, ure barigu pobo maerewyto, akore: Oinore Babilônia bakurirewy kurirewy barigudumode, boe eerdumodykare ji pugeje. Boe emeardumodykare awygeje iera akore citara jiwyge ekera akoji, urarewyge eraji, okwa akorewyge enogwa akoji pugeje. Boe eerdumodykare atoda ia maragodureboeji pugeje, boe emeardumodykare atoda pugeje ure boe a kudydowu tori akoji pugeje. Jorugu ja urugumodykare awygeje pugeje, boe emeardumodykare awygeje uwirerewy, ukogerewydo emagoji pugeje. Paga karega, ure akirodo akoroe taboboe awy moto kejeboe eimejerare emage moto padui pumekejedu eiamedu boe ere tuwogwado boeto aro pegarewy koia. Awygejere boe eerdure profetadoge ekuji, pemegarewyge ekuji, cewy bitodure moto kejewyge eiamedu boe ekuji.

19. Baru tadawu jora. Oinodu rekodaji imeardure baru tada ia makareboe eragoduji. Egore: Paegarewo. Pao ore boe einorudae, urugureboe, rorakareboe. Paoi tugogado boeidu rikire, jetorogodure. Ure tugogado cewy aredu kurirewydo, ro pegarewydoji, duwudo ure moto pegado turo pegarewy tabo. Ure tugogado ji tudugarege eku mori bogai. Du kejere icare eragodure pugeje, egore: Paegarewo, nowy aredu pegarewydo uredudu rutumode baruto boe jameduji jii je kodi. Du keje icare cewy Paopegadogei ikera pudogidure iwure pudogidure pobepuibiji pugejedu, cewy jereboe ei pobepuibijidu ere tubujodo Pao ui tumugudo nowy mugurewy keje duji, egore: Oino rugadu! Paegarewo! Nowu muga piji iaboe emago aregodure, akore: Tagi taiamedu boe, Pao utugarege biegarewyge, kurirewyge tabagudui cedu, tarago ji. Awu inodykeje imeardure ia makarewyge eragoduji, eiarurure nono pobo makarewyge eiarurure, ure nono boiaruru rakarewyge eiarurure, egore: Paegarewo, Pagimejera Pao ro rakarewy jeture boei kodi. Paegarewo, paegare kuricigowo, pawo akaru kurido. Paga karega, nowy Cordeiro iera makudumode aredu aidu puredugody nure, nowy iera makudumode aiwudo ure tudo turugadu kodi. Boere jeonado aroia pemegarewy moturewyji, awy aroia jebatodure pemegarewyge ero pemegarewyji. Du kejera akore oino ii: Awu inodu bu bapera keje: Returudodure ewogaiwyge eerdywo Cordeiro iera makudui aredu aidu jiwyge eiwo aidugiri nure. Icare akore oino ii kimo: Awu Pao bataru boe rikirewynure ema. Iwudure bure paru iwo ipujodo ji, mare akore oino ii: Aro kaba ino! Pao utugarenure imi areore, amanamage emeatorure Jesus bataru jiwyge ereore. Pao jire amode apujodo. Boe jokodu Jesus Cristo bataru jire profetadoge emagore.
Cristo ui tumorido barege pegarewyge eidu. Iordure kimo baru jaji: ia kawaru kigadurewy jepadure piji. Mugure kejeboe iere Boe Rikirewy, Boe Jokodurewy; boe jetororewy tabore ure tugogado boei, rugodure tonare jiwygei. Joku jeragudure. Boe etaogajejewu makare aogajeje, ia boe eerduwakare jiwu boe ekie padure keje, ema mitotu jere jorduware ji. Ia aroia, boekure jokiwure, meture ji. Iere Pao o Bataru rema. Baru tadawu tugobaigarege emugui kawaru kigadurewyge ewygejedure ekodure apo, aroia kigadurewy moturewy meture ei. Ia toriga rairewy ore puibijiwure aregodure ja piji, uwo padure pumekejewu meartorukarewyge etogorido tabo. Umode tuwure jodo boere tuwure jodo parera kejeboe okorobadui Pao kodu kagirae tabodykeje. Opore apowu aroia keje, upeagajejewu keje, atugododure oino: Boe eimejerage Eimejera, boe eimejerage kurirewyge Eimejera Kurirewy. Icare iordure ia tupa rakojei meri joku bukeje duji, akore tumago raka tabo kodure baru otojiwu kiege baregei: Tado pui mato, Paore tagogwage kuricigomode jiboe udo turugado du kae. Tawo brae eimejerage ekodu kowyje, tawo tugobaigarege eimejerage ekodu, ro rakarewyge ekodu kowyje, tawo kawarudoge ekodu, mugure ewygejewyge ekodu kowyje, tawo boe etugarekare emawyge, boe etugare emawyge, biegarewyge, kurirewyge ime ekodu kowyje. Iordure cewy barogo pegarewyji, iordure awy moto kejewu boe eimejerage ei tudo pui to tugobaigarege ebo, turugodywo cewy mugure nowy kawaru kejewu tugobaigarege ei jamedu du bogai. Mare cewy barogo pegarewy ieragogudodure, cewy profeta pegarewy apo, dure ure turo tuginoiwu towyje tui cewy barogo pegarewy kruca padure ewygejewyge, ure tubujodo ure nono reoredu jiwyge eekuri pagado dytabo. Ei pobedu ewarigudodure jorubo ekurewy ure nono kuruga reoreboe uruto. Cewu mugure kawaru kejewu ure iage ewido cewy aregodure tuiabijiwu tariga rairewy tabo. Kiege barege eiamedu boe ere tuguredydo nowyge ekodytabo.

20. Aroe tarigorewy jeonare jiboe. Icare iordure ia tupai turawyje baru piji duji, iedure jewoduio baiporo epaji, iedure ia meriri iku rairewyji. Ure tugeragu nowy aroe tarigorewyji, nowy mariguduwu awagu, duwu Aroe pegarewyge eimejara rema, ure iera gogudo jii jorumode mil cedu kae. Ure barigu jewoduioto, ure baiporo mi baiporo epa tabo, ure ia kruca bu baiporo keje, ukawo boe epadui pumekejedu eekuri pagado pugeje, jii jorumode mil cedu akedumode du kae. Awu inodu rekodaji ieragoga kiwyjedumode biega tu je. Iordure boe emuga boeji, kejere umode tugogado boeiwyge emugure, cewy itoru kadodure egoi Pao bataruji, Jesus bataru jitu koiawyge etaroe rabodu, cewy ukare tubujodo barogo pegarewy jiwyge, ureoredu jiwyge, kruca padukare eri kejewyge, ekera kejewyge eiamedu boe rabodu, eedody maidure, eeture boei Cristo apo jorure mil ceduji. Cewu ia birewyge emodykare tugirimi tuibagi, eewodumodykare jii jorumode mil cedu akedumodedu kae. Dure boetojiwu boe eewodu reno. Cewu rakojere jewodure ca boetojiwyge ebowu, pemegare, jiwo aidugirire. Boe ewi rekodajiwu ro rakamodykare ji, mare Pao burejoiadogemode emage, Cristo burejoiadogemode emage, etumode apo boei jorumode mil ceduji. Jorumode mil cedu akedykeje, Aroe pegarewyge eimejera umode tudawyje tuwaicorewy piji. Umode tudawyje tuwo boe padui pumekeje moto okwajidu (Gog, Magog) eekuri pagado du bogai. Umode eeto pui turugodywo. Emagaguragamode nono pobo maerewy tadawu kugaru reore. Emode taodo moto joki, emode bakuredo pemegarewyge eedaji, Pao meardu kurire jiwu bakurirewyji. Mare ia jorure tudawyje baru piji, ure erugadu kowu. Nowu ure ekuri pagadowu Aroe pegarewy, barigudydodyre ia jorubo ekurewy kuruga uruto; cewu barogo pegarewy meture tada marigudu nowy profeta pagarewy apo duto. Du tadare ewudugugodumodykare boekoriji meriji, boecoji, boe jameduji jii je.
Paoi tugogado boe jamedu boe jitu. Icare iordure ia boe emuga kurirewy urugurewyji. Iaboe ure tumugudo keje. Baru, moto eregodure je piji, icare boe eerdumodykare eedumode kejeboeji. Iordure birewyge kurirewyge, biegarewyge eragojei nowy muga otodai duji. Baperadogere tuiado, ia baperare tuiado jamedu, bapera jerewy. Boere tugogado birewygei, boe padu magai nowy bapera kejedu reore, ero boe rekodaji. Pobo maerewyre meture tudodawyge emagu. Du reorere meture boe ewi tadawyge, moto tadawyge emagudure jamedu. Boere tugogado ei, ero boe rekodaji. Boe ewi, birewyge eeda moto kudawu, barigudydodyre kuruga joruto. Nowu kuruga joru boe ewi rekodajiwunure ema. Cewu ie padukare bapera jerewy kejewu, barigudure kuruga joruto.

21. Baru tadawu Jerusalém. Icare iordure ia baru maiwuji, ia moto maiwuji, mare boetojiwu baru, boetojiwu moto ewogware, pobo maerewy bokware pugeje. Iordure bakurirewy pemegarewy Jerusalém maiwu ui turawyje baru piji duji, ia aredu magai tugera pemegado pudui toredu togidu reore. Du tonajire imeardure ia boe emago kurirewy aregodui nowy boe mugurewy piji duji. Akore: Pao mugui ime ebowu uwai reo. Mugumode ebo, uwobemode emage. Pao rugadure rakojemode ebo. Umode eeguru rugadu kabi. Boe ewimodykare pugeje, boe emarenarudumodykare pugeje, boe enoiogwarimodykare pugeje, boe ecebaemodykare pugeje, mariguduboe akedure kodi. Icare cewy mugure tumuga kejewu akore: Ca! Imode boe jamedu boe maidydo pugeje. Akore oino kimo: Awu inodu boe bu bapera keje, mare awy bataru boe remawu boe jokodunure ema kodi. Akore oino pugeje: Ure turugadu! Alfanure imi, Omeganure imi. Dure oino: Boe paru boe otonure imi. Imode pobo jari pijiwu po jerewy makudu pagado pobo boire jiwu ai, kudywo ce. Awu jamedu boe makudumode umode tumoridowu ai. Uomode imi, itonaregedumode ema. Uru barigodurewyge, poguru bokwarewyge, ropegarewyge, ure tubujodo boe pega jiwyge, batararodurewyge eiamedu boe, jorubo ekurewy urukori rakarewy, rekodajiwu boe ewi, makudumode etai. 
Baru tadawu bakurirewy motu. Du keje icare cewy tupadoge ei ikera awubodure pobe taci ikera awubowutodu eedure turuwobo boe enorogobadui boiwu boe ecebae tabodu ia emeduia aregodure, akore oino ii: Mato, imode aerdydo Cordeiro mugumode apowu areduji. Ure irego itaroe tada ia torekari rico rairewy ao kae, ure iordydo bakurirewy pemegarewyji, aregodure baru pijiwu puredu Pao pijiwu Jerusalemji. Meture Pao urugu tada duji. Nowu urugu ure nono meriri kururewy tori moturewy reore. Motori okwatorurewy ricorairewyre padure oiei, baiporodogere ikera pudogidure pobe taci ikera awubowuto. Tupadogei ikera pudogidure pobe taci iwurekotodu eragojere nowy baiporodoge ewygeje tuietu tabo ei. Israeldoge etuwobe ei ikera pudogidure pobe taci iwurekotodu ekie padure nowy baiporodoge ewygeje. Baiporodogere pobe ma jewu metuia bokware meri rutu jaogwai, ecerae eiaogwaire baiporodogere pobe ma jewu metuia bokware, tugarege eiaogwaire baiporodogere pobe ma jewu metuia bokware, meri butu jaogwaire baiporodogere pobe ma jewu metuia bokware. Nowu motori padui bakurirewy oieidu bure jore toridogei ikera pudogidure pobe taci iwurekotodykeje, nowy Cordeiro utugarege ei ikera pudogidure pobe taci iwurekotodu ekie padure ewygeje. Nowu makore iiboe iedure ia iwarameriri ekurewyji, tuwo nowy bakurirewy baiporodoge, motori padui oieidu remagu tabo. Nowu bakurirewy ure nono ia quadrado reore: raire nono boare. Kodi icare ure nowy bakurirewy remagu nowy to iwarameriri ekurewy tabo. Remagudure estadiodogei 11.000 cedu reore. Rai, boa, rico ure nono pureore. Ure nowy motori remagu jamedu, remagudure boe ekana ra ui 144 cedu reore. Oinore Tupare boe remagu boe eno boe remagudytabo. Nowu motori padure bakurirewy oieidu, tori moturewynure jamedu boece. Meriri ekurewyre nowy bakurirewy rema, ure nono meriri kuru ri reoreboe reore. Tori mori kuricigorewy padure pumekejewure padure nowy motori bure jore kejeboe keje. Boetojiwu torire jaspe rema, rekodajiwu safira rema, eregodajiwu calcedônia rema, calcedônia rekodajiwu torikuieje kawarurewy rema, Eregodajiwu sardônio rema, sardônio rekodajiwure cornalina rema, cornalina rekodajiwure crisálito rema, rekodajiwure berilo rema, rekodajiwure topázio rema, rekodajiwure crisóparo rema, rekodajiwure jacinto rema, boigoduwure ametista rema. Nowu baiporodogere ei ikera pudogidure pobe taci ikera awubowutodu todure tu tu mitotu jewu tori tabo. Nowu ewororore meriri ekurewy remawu rema, ure nono meriri kuru reore. Iordukare ia uwaiji toda, mare paga karega, Pagimejera Pao ro rakarewyre boe ewai pemegarewyre ema, Cordeiro jamedu. Nowu bakurirewy okeakare merijoku bogai, ari bogai, eruguwo ji, mare Pao urugure jore keje, nowy urugure Cordeiro rema. Boe epadui pumekejedu emerumode uruguji. Moto kejewu boe eimejerage emode tugurireboe reko bogai. Uwaiporodoge emodykare tumi boe jameduji, boecomodykare kodi. Boe etaregodumode tuwo moto padui pumekejedu kurireboe reko bogai. Ia pegareboe umodykare turemo to, ia ro pegarewy, batararodurewy umodykare turemo to, mare ie padure Cordeiro o bapera jerewy kejewyge tu rugadu emode turemo to.

22. Du keje icare nowy tupare iordydo ia pobo jerewy ui tudawyje Pao muga piji, nowy Cordeiro muga piji, du kigadure nono ia tori kigadure. Nowu bororo oiado, nowy pobo okwai, ia i jerewy rakojere, tudure ikera pudogidure pobe taci iwurekotodu, ari kodu reorere tudu boture mitotu tu je. Nowu i aru jorubokurunure ema boe epadui pumekejedu etai. Nono, boe emago pegare jiboe bokwamode nono, mare kejere Pao muga mugumode, Cordeiro muga mugumode keje. Pao utugarege emode tubujodo ji. Eerdumode jeji, ie padumode eeri keje. Boecomodykare ei pugeje: Boe etogeamodykare jorugu bogai, meri joku bogai pugeje, Pao urugumode ei kodi, eedumode torodu oto padumoduka.
Awu bapera ao. Akore ii: Awu Pao bataru boe jokodu, boe rikinure ema. Pagimejera, Profetadoge etaroe eno Aroe Eimejera ure to tupa utudo mato uwo tudugarege eerdydo inoba boemode kuri je duji. Ica! Itaregody puredugody nure. Romode nono awy bapera kejewu bataru reorewyge eiwo aidugirimode. Imi, Joãore, imeardure iordure awy boe oinoduji. Imeardui, iordui inodu jitu rekodaji, ire ipujodo nowy ure inodu awadydo iwu tupa jokorai iwo Aroe Eimejerado ema. Mare akore oino ii: Aro kaba ino. Pao utugarenure imi areore, meartorure awy bapera kejewu bataru jiwyge ereore. Pao jire amode apujodo ji. Akore oino kimo: Akaba padure awy bapera kejewu bataru biadodydo, mare boe puredugodynure kodi. Nowu jetorokarewy romode turo jetorokarewyji kimo, ro pegarewy romode turo pegarewyji kimo. Mare jetororewy ro jetororewy kodumode tao kae, pemegarewy pemega kodumode tao kae jamedu. Itaregody puredugody nure; imode makuboe mugure itabo, iwo maku tu tu boe etai, ero reore. Alfanure imi, Omeganure imi. Dure oino: boetojiwunure imi, boiwunure imi; boe paru, boe otonure imi. Ure tugudawu kabi Cordeiro ku tabowyge eiwo aidugirimode, eonamode i jerewyji, emode turemo bakurirewyto baiporoji. Nowu ure nono arigao reorewyge, ure jorubodo boeiwyge, poguru bokwarewyge, ure tubujodo boe paga jiwyge, cewy batararodurewyge eiamedu boe, eedumode baawadykeje. Imi Jesus, ire ino tupa rojai tawogai uwo tawie Pao uwobe eiboe oinoduji. Davi ukwa rekodajiboenure imi. Barogwa tabowu kuieje urugurewynure imi. Pao Utaroe Pemegarewy, Oreduje, egore: Mato! Meardure awy inodu jiwu akomode: Mato! jamedu. Pobo boire jiwu, mato! Meardae aidae pemegarewy imedu, mato, pobo jerewy makudywo ai mori bokwa tabo. Imagomode meardure padure awy bapera kejewu Pao bataru jiwyge ewiegai: Iaboe emode iaboe to ji ma, Pao umode padure awy bapera kejewu boe ecebae to pui bukeje. Iaboemode iaboe tawyje piji ma, Pao umode jeonare jiboe padui bapera jerewy kejedu, ba kurirewy tadadu, aru piji. Cewu akore oinowu akore pugeje: U! Itaregody marigumode. Oino rugadu. Mato! Pagimejera Jesus! Pagimejera Jesus Cristo o boe pemegarewy jetuwo taiamedu boe apo. Oino godu.


Revisões:
1.Texto revisado nos meses de setembro e outubro de 2012, em Meruri.
Definindo o uso da letra c para rrpresentar o som fricativo palatal da língua bororo, que tem com todas as vogais a mesma proníncia que tem em italiano o em latim com as vogais i, e (es. Cicerone) . É o mesmo som que tem em espanhol o conjunto consonatal ch (es. Chico, chorro, chute, 	cheque, chancho), assim em Bororo: caru (cháru) frágil, cegi (chégui) nós (excl.), cibae( chibáe) araras, corewy (choréu) preto, cugui (chugúi) tucaninho. Para representar oalatal surdo dos sílabas portuguesas ca, que, qui, co,cu, em bororo usa-se sempre a letra k (ka, ke, ki, ko, ku), pois o letra c tem seu som frcativo igual com todas as vogais: ca (tcha), ce (tche), ci (tchi), co (tcho), cu (tchu).
2. Nova revisão em 2015 ,colocando os números dos versíoculos em sobreescrito..em Campo Grande. 
3. Última revisão em 2018 Introduzido a expressão Aroe pegarewy (Espírito ruim) para a tradução das expressões: diabo, demônio, belzebu, o maligno. Pois a expressão Bope, usada no texto publicado não cerresponde a essas expressões).

Campo Grande CDI – UCDB 2018.
Pe. Gonçalo Ochoa C. SDB.

