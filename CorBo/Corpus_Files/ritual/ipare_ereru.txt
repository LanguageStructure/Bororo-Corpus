
Aroe ereru paru. Boe ere aroe ereru parudo. 

Boe egore pawo aroe ereru parudo. Oino. 

Boere tuiagu aroe ereru parudo. 

Ca, boere aroe ereru parudo, icare boe ewadodure. 

Bo eimejerage ewadodure ipare etae ipare ewo ipo kado, ipare etuwo bai kae, ipare ewo baiado. 

Care ere baiado. 

Ere baia akedudo, dukeje icare ererure aroeceba tabo, kuruguga tabo, pariko tabo, icira akiri tabo, baia otoji. 

Awure areme ererukare, areme eerdukare ji. Aroe ereru nure. Aroe tu rugadu. 

Icare aroe ereru akedure, dukejere icare iparere baia rawuje. 

JURE ou IPARE ERERU.

Ere baia rawuje, dukeje ererure pugeje: ipare, areme, nogware, boe etore, boe eiamedu boe ererure, aroeceba tabo pugeje, kuruguga tabo, iworeboe tabo, pariko tabo pugeje, jureji. 

Jure, awu jire boe egore oino. Awu jire boe egore Ipare ereru, oino. 

Ipare ereru, jure, oinore boe egore ji.

Boe ekujagu nure nonogo tabo, kidoguru tabo.

Boe eejiwu nure, boe eegurea nure, boe etaipo nure, boe eibagiu nure, jureji. 

Boe eegurea nure, boe eejiwu nure, boe epemegadodu nure. 

Boe etore kugure ekujagu nure, eejiwu nure, nowu jureji. Du tabore boe ererure. 

Boe ewadodure, boe etuwo marido oro kae, boe ewo toro pemegado toce, tureruwo tabo. 

Icare eture marido oro kae. Ipare eture kaidaga kae. 

Ere tubemegado. Ere t√¥ro pemegado. 

Meri rekodu tabo, icare ipare ere tudo pui baito; areme boe etore, ipare ere tudo pui baito, tuwo tubemegado. 

Ere tubemegado, ere pariko tugu taoto. 

Icare ererure. Areme ererure tuwurimage ekujiagi, tuwiemage, tore ekujiagi, tugoge ekujiagi. 

Uwobe bokwarewu imedu, iparedu, oreduje rerure tu kujiagi, onaregedu rerure tu kujiagi. 