
Meri rekodu tabo, Tadugo akore, Aroia Kurirewu akore, Butoregadu akore. 

Egore pawo parokagado ji (Oieigo ji). 

Egore u! (Iwagududoge eiamedu egoino)

Icare ere tugera bu Birimodo (aroroedu) ao keje, ere udo Aroe Enogwage Parudo. 

Icare barogwa kododure, icare Aroia Kurirewu makogodure Mano Kurirewu bogai. (bai piji, 7 hs keje)

Akore Mano Kurirewu, Mano Kurirewu! (aroroedu)

Akore atudo baito. 

Akore kaborewu, Kaborewu (aroroedu), atudo baito... 

Akore Birimodo, Birimodo (aroroedu), atudo baito. 

Akore akaruio Boroge, Akaruio Boroge (apiboregedu), atudo baito. 

Akore Kuruguga, Kuruguga (apiboregedu), atudo baito. 

Akore meriri Baru, Meriri Baru (paiwedu), atudo baito. 

Icare akore icá! Tamugudo! 

Akore pawo parokagado awu Oieigo ji, kodire inagoino tawogai. 

Icare egore u! Ema rugadu. 

Icare Mano Kurirewu makogodure, akore inoba paromode? 

Tadugo makogodure, akore u! Paromoduka! Parumode pagaipodo ae tabo. 

Birimodo akore u! Ema rugadu! Parumode pagaipodo batagaje tabo. 

Meriri Baru akore u! Ure turugadu! Parumode pagaipodo batagaje tabo. 

Tadugo Makogodure pugeje, akore parumode pagera pemegado aroeji, aroe butoreji. 

Awure icare egore m...! Oino rugadu, oino rugadu. 

Meriri Baru akore kode, inoba paromode tabo? 

Kaborewu akore parumode roiao tawuje tabo. Parumode jora tawuje tabo. 

Icare Meriri Baru akore pamodo kaidaga oro tawuje. 

Birimodo akore u! Tamode taiadu (nonogo, kidoguru) tugu tai. Tabore tamode tawure tugu ji. 

Egore u! Oinono rugadu! Oinono rugadu! 

Icare Aroia Kurirewu ure tugera pemagado baporoguji. Ure bu kujagu maedo. Ure aetara jiwudo. 

Icare ure tugera pemegado metuiaji (baporogu metuia), ure ao ekudo, ure aetara jiwu ekudo. 
Du kejere icare Birimodo akore irore padumode keje. 

Icare meri rekodure. Icare Birimodo makore pugeje, akore tadudo kaidaga kae! Tadudo Kaidaga kae! 

Icare eture kaidaga kae. Ere kaidaga bu tuwugeje. 

Icare Birimodore tugera kogudo Akaruio Bokodori (Bakoro Ec.) iera ra paru gajeje. 

Aroia Kurireure tugera kogudo Kaigu iera ra parui kajeje. 

Birimodore pariko tugu toreato. 

Aroia Kurireure baporogu ao urugurewu jeto toreato, ure tugera kogudo Kaigu iera ra paru kajeje. 

Icare ere tuiebu tabo. 

Egore marigu! Marigu! 

Egore u! U! U! 

Ere tuiebu ru ru ruru ru! Baimanagejewu piji toro bato. (Ki Bakororo uwai kae.)

Aroia Kurirewu ure tugera kogudo Ki Bakororo iera ra paru kajeje. Ure buredo tu. Ure rakojedo tu. Tadugore tugeragu taci butoreji. Ure jodo tuku Aroia kurirewu keje. 

Aroia Kurireure nowu butore kogudo tu nowu Ki Bakororo kajeje tu. 

Icare Aroia Kurireure tugera bu Ki Bakororo ao keje, akore.
Oieigo jetuiaga. Bokodoriware iga woieigo wararere taagaruia Bokuojeba Bakororo tuiagajejewu onawuio okwabijire. Oieigo jetuiaga. Oieigo jetuiaga. 

Icare Ki Bakororo ure tugera bu Aroia Kurirewu ao keje, akore.
Oieigo jetuiaga. Bokodoriware iga woieigo wararere taagaruia Aroia Bakororo tuiagajejewu onawuio okwabijire... Oieigo jetuiaga. Oieigo jetuiaga. 

Icare Butoregadure tugeragu Kaigu ieraji, ure buredo tu je, ure tugera bu ao keje, ure butore kogudo kajeje, akore.
Oieigo jetuiaga. Bokodoriware iga woieigo wararere taagaruia Arogia Bakororo tuiagajejewu onawuio okwabijire. Oieigo jetuiaga. Oieigo jetuiaga. 

Icare Kaigure tugeragu Butoregadu ieraji pugeje. Ure buredo tu je, ure tugera bu ao keje. Ure tugeragu taci cewu butoreji pugeje, ure kogudo tu kajeje, akore.
Oieigo jetuiaga. Bokodoriware iga woieigo wararere taagaruia Butore Bakororo tuiagajejewu onawuio okwabijire. Oieigo jetuiaga. Oieigo jetuiaga. 

Icare Aroia Kurirewu ure tugeragu Kaigu ieraji, ure mugudo, icare ure aipodo batagaje tabo, ure kiogoaro, ure kurugugoe etoiaga, nabure oiaga, kuido oiaga, bu je keje, ure biadawu cuguie ewiri tugu biato, ure eno tadawu nabure oiaga tugu enoto. 

Icare Kaigu ure turagojedo, icare uragodure (baporogu tabo), akore.
Bakoro tabaruia... 
Oie e... Igo o... Wara a... Rere e... Ta a... Garu u... Uia a... 
Bu u... Kuo o... Jeba a... Bako o... Roro o... Tuia a... 
Gaje e... Jewu u... Ona a... Wuio o... O o... Kwabi i... Jire e... 

Icare akore.
Icá a mato...! Icá a mato...! 
Icare tagimo aroia parure tagae. Icá mato! 
Icare tabara kaiworo parure tagae. Icá mato! 
Icare tago mano gimo parure tagae. Icá mato! 
Icare taie iroia parure tagae. Icá mato! 
Icare tagaio bokuodu parure tagae, Icá mato! 
Icare taguie okoge parure tagae Icá mato! 
Icare tawia Bakoro Aruio parure taga. Icá mato...!! 

Icare akedure. Icare eture aroe ewaito.

Com KARE EPARU.

Icare Birimodo ure jora maku Kaigu ai, akore.
Orowaribo aporure.
Orowaribo apogare. 

Icare Kaigu akore (baimanagejewu tada): Ri... Bo... Ru... Ru... Ri... Bo... Ru... Ru... Ri... Bo... Ga... Du... 
Orowaribo arugu cibaie.
Orowaribo arugu okoge.
Orowaribo akoro akiri.
Orowaribo akoro cibaie.
Orowaribo akoro okoge.
Orowaribo akiga okoge.
Orowaribo akiga cibaie.
Orowaribo akiga marido. U...! 

Du kejere icare Kaigu mitodure baporogu jejodo Oieigo ji, nowu boecoji rugadu. 

Akore wo... Ie... I... Go... Je... We... Tu... Ia... Ga... E... Ko... Bo... Ko... Do... Ri... Wa... Re... I... Ga... Wo... Ie... I... Go... Wa... Ra... Re... Re... Ta. Ga. Ru. U. Ia... Bu. Ku. O... Je. Ba... Bo. Ko. Ro. Ro... Tu. Ia. Ga. Je. Je. Wu... O... Kwa. Bi. Ji. Re... Woia... Ieko... Woia... Jeko... I... Wo...! I... Wo...! 

Jii barogwa kododu kae. 

Com BAREGE EPARU.

Icare boecodure pugeje. 

Icare Aroia Kurirewu makore iparei eregoduwo pugeje, ewo barege eparudo pugeje. 

Icare Aroia Kurirewu ure tugera bu Akaruio Bokodori ao keje, akore aroe etonagoduiagu to jugoji, to bukeji, to kudoboji, to apuji, to jukoji, to paiji, to iwaji, to bokodoriji, to enokuriji, to reaji, to jerego ji, to oroguji, to pariji, to atuboji, to okiwaji, jice itura kurirewu kae; tuge iworo, tuge iworo okwabagudu, iworo betu, tuge iworo otaku (cerne de bakuri), tuge noidoia toru, tuge noidoia bere, tuge noidoia kujagu, tuge noidoia kugu, tuge oko, tuge pobodori, tuge pogodawu, awadu paru tabo; torire (ki) mato bato, jugo, jorigire mato bato, iwaragigudure mato bato! Wo...! 

Icare Akaruio Bokodori ure turagojedo, makogodure ipare etae, akore aroe etonagoduiagu to kiji... (Aroia Kurirewu okwa rekodaji). 

Akore icare ae upodo tagaora tabo, icare tawaigara turugadu tagai, icare boe etugore turugadu tagai, icare tagao pegare turugadu tagai, icare ioradu ure turugadu tae bogai. 

Icare nowu Akaruio Bokodori mako akedure. 

Icare Kaigu uragodure baimanagejewu tada boeco paruji. 

Akore.
Aienogwa eko baraia, icare cibae ika parure tagai. 
Aienogwa eko baraia, icare okoge etugo parure tagai. 
Aienogwa eko baraia, icare tagaio bokuodu parure tagai. 
Aienogwa eko baraia, icare taie inoia parure tagai. 
Aienogwa eko baraia, icare tawia Bakoro aruio parure tagai. U...! 

Icare ure barege eparu ko pugeje. 

Akore.
Irurewu jure. Ika ako meture tadawu jure (buke)
Irurewu jure. Pana ako meture tadawu jure (jugo)
Irurewu jure. Aije ako meture tadawu jure (jugo)
Irurewu jure. Butore kia meture tadawu jure (riwodo). Wu...! 

Du kejere icare makore oieigoji pugeje. 

Akore Oie e... E e e... O o... O o... O... O o... O o... O... U u... U u... U... A... A a... O o... O o... O... O o... O o... O... I i... I i... I.
E e... E e... E.
A a... A a... A. 

Jii barogwa kododu kae. 

Com AROE ENOGWAGE PARU: 

Du kejere Aroia Kurirewu ure tugera bu Birimodo ao keje pugeje, akore.
Aroe enogwageiagu tuge iworoji, tge iworo paguduji, tuge iworo okwabaguduji, tuge iworo betuji. 

Icare Birimodo makore okwa kodaji, akore u! Cá! Aroe enogwageiagu tuge iworoji... (nowu Aroia Kurirewu okwa kodaji)

Icare Kaigu uragodure pugeje. 

Akore... Eigo... Bakoro tubaruia... Woie... Eigo... Eigo... Bokuojeba tubaruia... Woie... Eigo... Eigo... Cibae emaga tubaruia... Woie... Eigo... Eigo... Enogujeba tubaruia... Woie... Eigo... Eigo... Meriri Bakororo tubaruia... Woie... Eigo... Eigo... Ikuiebo tubaruia... Woie... Eigo... Eigo... Aijeiare tubaruia... Woie... Eigo... Eigo... Butore Bakororo tubaruia... Woie... Eigo... Eigo... Aroia Bakororo tubaruia... Woie... Eigo... Eigo... Tamigiare tubaruia... Woie... Eigo... Wo...! 

Du keje icare makore joraji. 

Akore.
Boro okwa jure ia ia.
Boro atugo okwa jure ia ia! 
Jure e ia ia... Jure... Ia... Ia... 
Boro urugu okwa jure ia ia! 
Boro akiri okwa jure ia ia! 
Boro oiaga okwa jure ia ia! 
Boro ukiga okwa jure ia ia! 

Du kejere icare akore... U... Arowe... E... U... Okoge... E... U... Cibae... E... U... Bataroe... E... U... Ikuie... E... U... Merire... E... U... Buturoe... E... Wo...! 

Icare ure ecewu Oieigo ko: 
Oie e e e e... E e... 
Igo o o o o... O o... 
Jetu u u u u... U u... 
Iaga a a a a... A a... 
Boko o o o o... O o... 
Dori i i i i... I i... 
Ware e e e e... E e... 
Iga a a a a... A a... 
Oie e e e e... E e... 
Igo o o o o... O o... 
Wara a a a a... A a... 
Rere e e e e... E e... 
Taa a a a a... A a... 
Garu u u u u... U u... 
Uia a a a a... A a... 
Ka a a a a... A a... 
Igu u u u u... U u... 
Bako o o o o... O o... 
Roro o o o o... O o... 
Tuia a a a a... A a... 
Gaje e e e e... E e... 
Jewu u u u u... U u... 
O o o o o... O o... 
Kabii i i i... I i... 
Jire e e e e... E e... 

Jii barogwa kododu kae. 

Icare barogwa kododure. Icare (7 hs keje) ere baporogu reko Kaigu ae pugeje. (baimanagejewu tada: aroe emugure baimanagejewu tada). 

Icare Kaigu akore... Jure... Jure e jure... Kaia... Kaia a kaia... Mano... Mano o mano... Roia... Roia a roia... Iwo... Iwo o iwo... 

Icare akore pugeje... Mato... Mato... Mato... Mato... Mato... 

Icare akore... Parure... Parure... Parure... Parure... Parure... 

Icare akore.
Jurere parure arowe.
Kaiare parure arowe.
Manore parure arowe.
Iwore parure arowe.
Roiare parure arowe. 

Icare, meri rekodu tabo, akore.
Kujibo tada... Jure parure... 
Kujibo tada... Kaia parure... 
Kujibo tada... Mano parure... 
Kujibo tada... Iwo parure... 
Kujibo tada... Roia parure... 

Du kejere akore... Roro... Tada... Ce... Guru... Gugoe... Iku... Butu... Re... Ceio... Ogi... I... 
Bakororo tada cegurugugoe iku buture ceiogi (Aroeceba iku)
Bakororo tada cewagugumoe iku buture ceiogi.
Bakororo tada cebarigogo iku buture ceiogi (pariko iku)
Bakororo tada ceiagomema iku buture ceiogi (cura akiri iku)
Bakororo tada cenowagoro iku buture ceiogi (bace ariarewu iku)
Bakororo tada cewudowure iku buture ceiogi (butore iku)
Bakororo tada cewajioje iku buture ceiogi (bace ikodo iku)
Bakororo tada cemeriworo iku buture ceiogi (kiogodo iku)
Bakororo tada ceguiemama iku buture ceiogi (powari iku)! 

Du keje icare boe ere pariko tugu aroe etaoto, boe ere kuruguga tugu aroe etaoto. Nonore aroe etawarare ure aroe ererudo pugeje pana tabo bororoji. 
Ure togwa tugu panato aroei. 

Ure pana akodo ku... Ku... Ku... 

Icare ure akodo u... U u u... 

Nonore icare aroe ere iogwarido nowu pana akoji, egore wa...! Kae kae kae...! 

Du keje icare uture aroe ebo pugeje bororoji. 

Ure pana akodo ku... Ku... Ku... Ku... Kuku kuku kuku. U hu hu hu hu... 

Aroe ere iogwarido pugeje wa...! Kae kae kae...! 

Ure togwa tugu panato aroei pugeje: 
Kuku kuku... Ku ku kuku... 
Hu hu hu hu...! 

Aroe ere iogwarido. 

Ure pana akodo tuginoi pugeje ku... Ku... Ku... Kuku kuku... 

Aroe ere iogwarido pugeje. 

Ure pana akodo ei pugeje ku ku ku ku ku ku... 

Icare aroe ereru akedure. 

Icare ere aroeceba, kuruguga, pariku tawuje aroe etao piji. 

Du keje icare ipare pugeje (meri rekodu tabo)

Bakorokudu ure bokodori bu tuwugeje, ure taipodo juko bu tabo, ure cimo aroeceba oiagado pobe taoto, ure cimo pogea gajejewudo pobe taoto, ure tuie kejewu ciwaboe etoiaga bu tuie keje, ure ceno tadawu kurugugoe oiaga tugu cenoto. Ere pariko tugu taoto, ere aroeceba tugu taoto, ere kuruguga tugu taoto, enodowuge eigoiare ere tugu etaoto, etuobe ere ekujagudo, epemegado. Ere eejiwudo, ere akigu bu ewugeje, ere ekanagajejewu, ekera ra paru gajejewu kogudo. Ere togodawu tugu togwato, ere kiogoaro mugudu tuwugeje. 

Areme ere tugogudo poreri iwai tabo (embira de poreri), ere turugiri tududo, ere tuganagajejewu kogudo, ere tugera ra paru gajejewu kogudo, ere akigu bu tuwugeje, ere ia akigu kogudo tugogu kujiagi, ere kiogoagiri bu tugana keje, ere korao, kido, ore bo tugu tuganto, dutabore icare eture bororo kae. 

Boe etore kugure, ere kiogoaro bu etaobaru keje (etujere ero oino), ere ekudu kejewu bu ekudu keje, ere eiba kejewu bu eiba keje ere ekajejewurogu bu ekajeje, rea bo rogu kogudo ekajeje, iage ere koerogu kogudo ekajeje, ere akigurogu bu ewugeje, ere eejiwudo kidoguru rogu tabo, nonogo tabo. Du tabore eture bororo kae. 

Icare Bakorokudu makore ewogai. 

Icare ipare eture bororo kae. Ere iogwarido, egore wa...! 

Icare Bakorokudu akore (baporogu tabo; RERUIA): 

Jure mato... Jure mato... Jure mato... 
Jure paiagu padawuje pawororo kae.
Kaia paiagu padawuje pawororo kae.
Mano paiagu padawuje pawororo kae.
Iwo paiagu padawuje pawororo kae.
Roia paiagu padawuje pawororo kae...! 

Icare ure baporogu rerudo ei, akore.

Jure jure ju ure jure. 
Wo...! 
Kaia kaia ka aia kaia. 
Wo...! 
Mano mano ma ano mano. 
Wo...! 
Iwo iwo i iwo iwo. 
Wo...! 

Roia roia ro oia roia Wo...! 
Jure roga... Jure roga.
Wo! 
Kaia roga... Kaia roga.
Wo! 
Mano roga... Mano roga.
Wo! 
Iwo roga... Iwo roga...! 
Roia roga... Roia roga...! (roga = reo: eis)

Oiaga aregodure ikeno pijiwu, jure jure jure Wo...! 
Oiaga aregodure ikeno pijiwu, kaia kaia kaia Wo...! 
Oiaga aregodure ikeno pijiwu, mano mano mano Wo...! 
Oiaga aregodure ikeno pijiwu, iwo iwo iwo Wo...! 
Oiaga aregodure ikeno pijiwu, roia roia roia Wo...! 

Ekuio o o... Ekuio o o... Bako... Roro... Jure... 
Ekuio o o... Ekuio o o... Bako... Roro... Kaia... 
Ekuio o o... Ekuio o o... Bako... Roro... Mano... 
Ekuio o o... Ekuio o o... Bako... Roro... Iwo... 
Ekuio o o... Ekuio o o... Bako... Roro... Roia... 

Gugu gugu gugu u gugu.
Ceda aio... Jure ere... Tabo owu... Cegu... Rugu uga ari irewu jure raí io.
Gugu gugu gugu u gugu.
Ceda aio... Jure ere... Tabo owu... Cewaguguma ari irewu jure raí io.
Gugu gugu gugu u gugu.
Ceda aio... Jure ere... Tabo owu... Cebarigogo ari irewu jure raí io.
Gugu gugu gugu u gugu.
Ceda aio... Jure ere... Tabo owu... Ceiagomema ari irewu jure raí io.
Gugu gugu gugu u gugu.
Ceda aio... Jure ere... Tabo owu... Cenowagoro ari irewu jure raí io.
Gugu gugu gugu u gugu.
Ceda aio... Jure ere... Tabo owu... Cewudowure ari irewu jure raí io. 

Cegimore e e... Awuruio o o... Cegimore e awuruio o Jure... Paru... Ji... I...! 
Cegimore e e... Cibaie e e... Etoiaga a Jure... Paru... Ji... I...! 
Cegimore e e... Kuide e e... Etoiaga a Jure... Paru... Ji... I...! 
Cegimore e e... Kudoroe e e... Etoiaga a Jure par... Ji... I...! 

Iruio... O... Iruio o o... Bakororo jure iruio...! Irurewu jure ho o o ho o o ho o... 
Wo...! O... Iruio o o... Bakororo kaia iruio...! Irurewu kaia ho o o ho o o ho o... 
Wo...! O... Iruio o o... Bakororo mano iruio... Irurewu mano ho o o ho o o ho o... 
Wo...! O... Iruio o o... Bakororo iwo iruio...! Irurewu iwo ho o o ho o o ho o... 
Wo! O... Iruio o o... Bakororo roia iruio...! Irurewu roia ho o o ho o o ho o... 
Wo! 

Cedadugo o o... Jurerewu u u... Cedadugo o Jurerewu u...! 
Cegenawu u u... Jurerewu u u... Cegenwu u Jurerewu u...! 
Cerugu u u... Jurerewu u u... Cerugu u Jurerewu u.
Wo...! 
Cadagiri i i... Jurerewu u u... Cedagiri i Jurerewu u...! 
Cedoiaga a a... Jurerewu u u... Cedoiaga a Jurerewu u...! 
Cegiga a a... Jurerewu u u... Cegiga a Jurerewu u...! 

Cibaiari pa aru... Atugo o... Cibaiari pa... Ru atugo. Wo...! 
Cibaiari pa aru... Enawu u... Cibaiari pa... Ru enawu. Wo...! 
Cibaiari pa aru... Urugu u... Cibaiari pa... Ru urugu. Wo...! 
Cibaiari pa aru... Akiri i... Cibaiari pa... Ru akiri. Wo...! 
Cibaiari pa aru... Oiaga a... Cibaiari pa... Ru oiaga. Wo...! 
Cibaiari pa aru... Ukiga a... Cibaiari pa... Ru ukiga. Wo...! 

Iruio o o... Iruio o o... Cibaiari i... Paru... Ireuio o o... 

Arowe cibaio akoiaga buture jure kae, jure kae. Wo...! 
Arowe kuido akoiaga buture jure kae, jure kae. Wo...! 
Arowe kudoro akoiaga buture jure kae, jure kae. Wo...! 
Arowe kuruguga akoiaga buture jure kae, jure kae. Wo...! 
Arowe bakuguma akoiaga buture jure kae, jure kae. Wo...! 

Ceiuba a a... Kadodu u u... Ceiuba a kadodu u... 

Cegudu u u... Kadodu u u... Cegudu u kadodu u... 

Cadaio o o... Urugu u u... Cedaio o urugu u... 

Acirima a a... Jure e e... Acirima a... Jure e... ! 
Acirima a a... Kaia a a... Acirima a... Kaia a... 
Wo...! 
Acirima a a... Mano o o... Acirima a... Mano o... ! 
Acirima a a... Iwo o o... Acirima a... Iwo o... ! 
Acirima a a... Roia a a... Acirima a... Ri a... ! 

Jurerodo... Jure... Rodo... Jurerodo akadugo awuia ipare, ipare... Kaia... Rodo... Kaiarodo akenawu awuia ipare, ipare... Mano... Rodo... Manorodo oakoiaga awuia ipare, ipare... Iwo... Rodo... Iworodo akagiri awuia ipare, ipare... Roia... Rodo... Roiarodo arugu awuia ipare, ipare. 

Okwa... Atu... Goio... Réu... Roro... Ho o... 
Manoko, manoko... Ena... Uio... Réu... Roro... Ho o... 
Manoko, manoko... Uru... Guio... Réu... Roro... Ho o... 
Manoko, manoko... Aki... Rio... Réu... Roro... Ho o... 
Manoko, manoko... Oia... Gaio... Réu... Roro... Ho o... 
Manoko, manoko... Uki... Gaio... Réu... Roro... Ho o... 
Manoko, manoko. 

Cireruto o o... Cireruto o o... Cireruto o... Cioreruto o... Wo...! 
Cireruto, Aroe ewudure kaiworo cireruto. Wo...! 
Cireruto, Cibae ewudure kaiworo cireruto. Wo...! 
Cireruto, Okoge ewudure kaiworo cireruto. Wo...! 
Cireruto, Bataroe ewudure kaiworo cireruto. Wo...! 
Cireruto, Ikuie ewudure kaiworo cireruto. Wo...! 
Cireruto, Merire ewudure kaiworo cireruto. Wo...! 
Cireruto, Buturoe ewudure kaiworo cireruto. Wo...! 

Bako... Roro... Do... 
Iawe... Jureto ho o o ho o o ho o o... Roro... Jure... Do... 
Iawe... Jureto ho o o ho o o ho o o... Roro... Kaia... Do... 
Iawe... Kaiaro ho o o ho o o ho o o... Roro... Mano... Do... 
Iawe... Manoto ho o o ho o o ho o o... Roro... Iwo... Do... 
Iawe... Iwoto ho o o ho o o ho o o... Roro... Roia... Do... 
Iawe... Roiato ho o o ho o o ho o o. 

Imi... Iare... Iace... Godu... Nace... Aroweiace. Oji ji Oji ji. Imo o Imo o. Wo..! Iare... Iace... Godu... Nace... Okogeiace. Oji ji Oji ji. Imo o Imo o. Wo...! 
Imi... Iare... Iace... Godu... Nace... Cibaieiace. Oji ji Oji ji. Imo o Imo o. Wo! 
Imi... Iare... Iace... Godu... Nace... Bataroeiace. Oji ji Oji ji. Imo o Imo o. Wo...! 
Imi... Iare... Iace... Godu... Nace... Ikuieiace. Oji ji Oji ji. Imo o Imo o. Wo...! 
Imi... Iare... Iace... Godu... Nace... Meririiace. Oji ji Oji ji. Imo o Imo o. Wo...! 
Imi... Iare... Iace... Godu... Nace... Buturoeiace. Oji ji Oji ji. Imo o Imo o. Wo...! 

Aije kori aku bakagae ekudugodu awadure akaie. Wo...! 
Aije kori aku karawe ekudugodu awadure akaie. Wo...! 
Aije kori aku tagae ekudugodu awadure akaie. Wo...! 
Aije kori aku batagaje ekudugodu awadure akaie. Wo...! 

Mekugo o o... Aije e e... Iminace nowaroga jorudo.
Mekugo o o... Aije e e... Iminace toribe jorudo.
Mekugo o o... Aije e e... Iminace mace jorudo.
Mekugo o o... Aije e e... Iminace tagae jorudo.
Mekugo o o... Aije e e... Iminace karawe jorudo. 

Agora o filhinho de Bakorokudu está chorando para ir dançar e a mãe não deixa. Bakorokudu, olhando, diz: 

Bakororo oragudu reruiato, reruiato.
Upodoje oragudu reruiato, reruiato.
Akonaie oragudu reruiato, reruiato. 

Oieigo oragudu jure reruito.
Oieigo oragudu kaia reruito.
Oieigo oragudu mano reruito.
Oieigo oragudu iwo reruito.
Oieigo oragudu roia reruito. 

Ewu. Ia iawe iawe uke bierewu aicerewu ewuia, ewuia, iawe, iawe. Wo...! 

 ________________________________.

Oie e... Igo o... Wara a... Rere e... 

Com Kare Eparu... Ie... I... I... Go... Je... We... Tu... Ia... Ga... Etc. 
Oie e e... Igo o o... Eko o o... Du u u u... Etc. 

Com Barege Eparu.

Oi e... E e e... Igo o o... O o... O. 

Com Aroe Enogwage Paru.

Oie e... E e e... E e... Igo o... O o o... O o... 

Com Kare Eparu.

Oieigo jewetuiaga. Bokodoriware iga Oieigo wararere tagaruia Aroia Bakororo tuiagajejewu onawuio okwabijire. Oieigo jetuiaga. 

Oieigo ekoduiaga eko Bokodoriware iga Oieigo wararere tagaruia Aroia Bakororo tuiagajejewu onawuio okwabijire. Oieigo jetuiaga. 

Com Barege Eparu.

Oieigo eko Bokodoriware iga Oieigo wararere tagaruia Kaigu Bakororo tuiagajejewu onawuio okwabijire. Oieigo Jetuiaga. 

Com Aroe Enogwage Paru.

Oieigo ekoduiaga eko Bokodoriware iga Oieigo wararere tagaruia Kaigu Bakororo tuiagajejewu onawuio okwabijire. Oieigo jetuiaga... Na a ru... Ie e... E... E... Na a ru. Ie i... Go. O ia ma i do o do o je tu ia re. 
Wo ie... I... Go... Ho o... Ie... I... Go... Je we tu u ia ga... Ko do ri i wa a re i... Ga... Ie... E i igo... Wa... Ra... Re e re... 
Ta ga ru u u ia Kai... Gu... Ba... Ko o ro oro... Ga je e je wu... Okwa bi iji re... He... E... E... 

Arodo Bakororo erore.
Uke rucoborewu jurewaraciko.
Arodo Bakororo erore.
Jure bu puwugeje mato. 
Uke bierewu aicerewu.
Jure bu puwugeje mato.
Iwoia uke pobogorewu aitororewu.
Iwoia Manojia aregodure uke mearewu aitororewu.
Akurugugoe kare uke kirewu aikurirewu.
Akurugugoe kare Ipare ekuie meriri jokui ruturewu Bari.
Kugu Bakororo ipare ekuie meriri. Ipare ekuie meriri. 

Du keje icare Aroia Kurirewu, Meriribaru egore. 
Aroia Kurirewu akore mato, paduwo bai kae. 
Meriribaru akore mato, paduwo bai kae. 
Mako akedure dukeje icare ipare ere iogwarido wa! Kae gae gae! 
Du kejere ipare eregodure toro bai kae. Ere tuie codo, ere kaidaga bu tuwugeje. 
Icare eture mato bai tabo mato. Ere ai bu bai otoji ere ia bu baiporo keje. 
Du keje icare eture bato tuwo tuge motore rogu ko, tuwo tuge oce rogu kowuje, tuwo tuge apeo rogu ko, tuwo tuge motore aokodu kowuje, tuwo tuge ako rogu ko, tuwo tuge meiawoe kugure ekowuje. 
Nonore icare ere tamudo, nonore icare ewudugugodure. Ia boi pugeje icare ere boe parudo pugeje. 
