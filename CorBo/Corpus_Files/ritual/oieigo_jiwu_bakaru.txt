Ia imedu uwogure. 
Nowu imedu iere Meriri Baru (Paiwedu). 
Icare karore togwa to ji. 
Ure tumugudo keje... Akore inoba boemode? M... Tui tumugudo keje. 
Akore m...! 
Icare nowu karo kugudugodure. 
Icare ure to urubaruto. Ure tumugudo keje pobo piji, boe ao kae. 
Icare karo akogodure, akore m... M... M... Tubadui. 
Icare nowu imedure ipo to aoraji po po po! Icare ure bito tu. 
Ure taiwodo kodudu bogai, jordure nonogo ikaji, akore awu rugadu! Awu iwoi pemegare. 
Icare ure iwoi tawuje, ure tugera pemegado ji, ure iado, icare ure tugu kojato, icare ure udo turugadu. 
Du keje ure tugera bu bai kajeje, ure udo pobe ma awu metuia bokware. 
Icare ure tudugu nowu karoji, ure bu mato tuboru keje, nowu bai kujiagi, icare ure nowu riwudu jeto taobiri ji, icare uture apo. 
Kodure apo jii je, aregodure apo bato. 
Akore itore kugure, tagogwage pemegado, ire karo bito, inure ikedu amado ji. 
Ore kugure egore he e! He e! He e! Page karo rogu, page karo rogu! 
Icare ure kagirido tu... Ure iado, icare akore kodoro! Pawo kogudo! 
Icare ure kodu jamedu kogudo. Icare ure iado, ure akedudo. 
Du keje icare ure jorugo. Ure pobo tugu ariato, ure mugudo joru tada, icare ure nowu kodu tugu to. 
Icare beregodure, dukejere akogodure pugeje. Akore m...! M...! M...! M...! M...! Nowu tuwere inoduji. 
Icare nowu imedu Meriri Baru akore u! Aroe ji rade itogeadure! (iordure)
Du keje icare karo makore pugeje, akore woie...! Woie...! Woie...! (Woe, Woe, Woe)
Icare akogodure pugeje, akore m...! M...! M...! M...! 
Icare akore woie... Igo! Woie... Igo! Woie... Igo! (woere ikodure, woere itugudure). 
Icare kodure. Icare ure tawuje. Icare ore kugure ere kowuje. 
Du keje icare ere batagaje towuje, batagaje oia kujagurewu, oia ekurewu. Du kejere icare ere to, ere pemegado, ere towuje. 
Du keje icare ere tubemegado, ere tugujagudo, ere tuiejiwudo, ere taipodo, ere tuiba gogudo, tuwo roia ta tabo. 
Icare Tadugore tugeragu butoreji, ure tugera kogudo Ki Bakororo iera ra parugajeje. 
Icare ere tugeragu panaji, parikoji, bapo kurireuji, baporoguji, dutabore icare eture tabo, ere turemo Ki Bakororo uwaito. 
Icare ere cewu Iro ko. Egore iro...! 
Akedu kejere icare Tadugore tugera bu Ki Bakororo ao keje, akore.
Oieigo jetuiaga, Bokodoriware iga oieigo wararere, tagaruia Bokuojeba Bakororo tuiagajejewu onawuio okwabijire. Oieigo jetuiaga. 
Du keje icare ere roia ta ji. Du keje icare emagore nowu cimo nonogoji, emagore nowu cimo kidoguruji, emagore nowu cimo kiogoagiriji, emagore nowu cimo kuje boji, emagore nowu cimo nabure buji, emagore nowu cimo nabure oiagaji, kuido oiagaji, emagore nowu cimo nabure aroji, kuido aroji, emagore nowu tuie kejewu ciwaboe etoiagaji, emagore tuguie bokodoriji, emagore tuguie akiguji, emagore tuguie meririji, emagore uworo aroecebaji, emagore tuworo kurugugaji, emagore tui aroedu puje duji, emagore tuwiadawu cugui biriji, emagore tadugo Bakororo atugoji, emagore turijo oinono pureore duji, emagore tuwaiga ao keje duji, emagore Aije ji. 
