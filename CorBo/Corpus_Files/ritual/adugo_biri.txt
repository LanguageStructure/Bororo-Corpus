
Boe mori barogo. 

Imode awie pagado tuje boe ji. 

Ukare turugadu boe imode awie tu ji, paga tuje. 

Ema remawu karega, ema remawu akedu, okware toro mototo, poboto, baruto, ia toro. 

Kocare, boe etagedure, bakaru akedure, bakaru, roia akedure, boe eimejerage etagedure. 

Kocare awu boe etore kugure, ce rumode boedo paga paga paga toro boe egomodedu boe bogai. 

Imerudae awu akoinowuge kugure ere mito tu tu to aIdeia adu rodu, baa mugu rodu tu tu je. 
Umodukare pobe, ure mito tu je, ia rugadu ia baa kedore tu rugadu. Ia baa kedore rugadu. Boe eimejerage bokware ia baa keje rugadu, ia boe eeda keje rugadu. Awu meriji. Du imode, ireadodumode bakaru ji. 

Bakarure, boe eiamedu boe egore bakaruie ema. Bakarure boe egore bakaru aregodu, oino. Inoba boe egore u! Mano jire boe erere. Bakaru pemegarewu aregodu. Inoba ure? U! Reruia jire pamedage ero oino. 

Kode, bakaru karega, bakaru rugadu. Mare awu boe emoreae remawu, boe emoreare barogo rema, dure ireadodumode oino ji pagatu awu boe etore tawiagai, tamearuduwo paga tu boe ji, toro boe ji. 

Taro modukare ino, tagago modukare ino. Tamodukare tageragu tugo ji, baiga ji, buke ji, nowuge eroreore. 

Mare metu pagawu tagabo tu je. 

Boe emerure, boe egore pameruwo. Boere toro marigudu, boe emeardaere tuia adugo bito, tuia aigo bito, tuia aipoburewu bito, tuia aroeceba, kuruguga, tuia bito, mare boe eiwo aidugirikare ji, boe eerudukare ji. 

Rakare, durure boe eeruduwo pa pudui. Apure, kuore makare, mare boe ekare tuwu tai kajeje. Dukarega adugo, aigo, aipoburewu rema. 

U! Du, boe emerure. A! Boe eerudure adugoji, boe erugodure ji, kaciworodoge erugodure ji boebo. 

Boe ekodure toro. Ure rutudo, kaciworodogere rutudo. 

Aregodure paru kae ca jewu, ia tugaregedu rabodu, ia ceraedu rabodu; ia dukeje tugaregedu, tugaregedu aregodu ca awu paru kae. 

U! Ioguduba aregodure ae? U! Awu re aregodure paru kae. A! Emaraduomode ema! Akidogo ji! O! Itogodure ji rugadu. 

Awu boe ekera kaire, boe eidogodure ji tuiamedu tabo, tugo tabo; baigaakorewu tabo karega, boere barigu mato tuwi tabo po tu, butu, padu nono. 

A! Boe egore Akeragu oji. Nowu itogodo ji jaowuji. Akore O! Rore gara je. Unure tuioku tugu kaiba umode nowu tumode to barogo okwacedo, barigu. 

Boe egore o! Amara tabo nowu meri rekodu, akeragu adugo oji guru guru je. 
A! Care biabuture ia pemegarewu keje. Ure tugeragu oji ta. 

Nowu umode bureagun~do jiwu rakoreje woe, kodure woe. Du eceraedu rabodu, tugaregedu rabodu. Ceraedure. 

Oinore boe enoiqgwarire, boe egore wo! Ae tawu je mato! 

Tugeragu taci tugaregedu ji. Ure bure tugu tu. 

Akore kae kae kae! Emareo, mareo mareo mareo! Cewu aedaga, amana Aroia Kurirewu mori akudawu adugo reo. 

A! Oragudure keje tu... Dukeje icare ure batarudo akore.

Hui! Hui! Ho ho, Ho ho Aroe Bakororo, Aroe Bakororo! 

Ho ho Ho ho! 

Aroe Areia Bakororo... Aroe Areia Bakororo! Aroe Buture Bakororo... Aroe Buture.

Bakororo! Ho Ho! Ho ho! 

Aroe Jakomea Bakororo! 

Aroe Jakomea Bakororo! 

Ho ho, Ho ho! 

Aroe Marido Bakororo! 

Aroe Marido Bakororo! 

Aroe Kurirewu aetawu je mato! 

Oinore boe enoiqgwarire, boe egore wo! Ae tawu je mato! 

Ure batarudo adugo biri tabo: kae, kae, kae! 

A! Oragudure keje tu... Dukeje icare ure batarudo akore.

Hui! Hui! Ho ho, Ho ho Aroe Bakororo, Aroe Bakororo! 

Ho ho Ho ho! 

Aroe Areia Bakororo... Aroe Areia Bakororo! Aroe Buture Bakororo... Aroe Buture.

Bakororo! Ho Ho! Ho ho! 

Aroe Jakomea Bakororo.

Aroe Jakomea Bakororo! 

Ho ho, Ho ho! 

Aroe Marido Bakororo! 

Aroe Marido Bakororo! 

Aroe Kurirewu aetawu je mato! 

Icare acareie, icare aerubodarege, icare atugarege I~are aewadumagere ake okwa, ere.
Ake rie, ere ake Kurubeguru, ere ake kugu, ere ake tagogo, ere kireru butudo awu geje toro, ere kireru butudo awu geje toro! 

Reodogere are etarego mato.

Awu iare are maku mato etai mato... Boe egore. 

Ia rugadure ukudawu mede emawu rakoje toro. Nowu ore adugo cewu, ukudawu mode emawu rakojere toro baa tada; kodukare, mugure woe baa tada, mare nowu kudawu umode emawu adugo bitodure toro itura tada. 

Oino boe egore, boe ekudugodure kudawu mode emawu bagai: kao! Jakomea Kurirewu... Ire adugo bito... Amana. 

Aroia Kurirewu marice woe, akudawu ce woe, akaogajejewuce woe, akuiece woe. 

Boe eegarei Wo! Toro bogaire boe egoino toro baato. Duwure. 

Mare kodure boebo dukejewu jire inagore oino. Care boe etaregodure baato, boere bureagurudo ji pemega pugeje woe baa tada pugeje. 

Ca! Ure adugo bitowure tugeragu tu ipoji, ure ipo kado, ipo maku tu Baadojeba cebegiwu ai, Akaruio Bokodori ai, Mamuiawu ge eceba ai, uwo ipo to ji, nowu adugo ji. 

Boe ero otogodunure boe ero otogodunure. 

Ca! Iedure nowu ipoji nowu adugo keje woe. 

Bakororo tugomagaia! 

Aia adugodoge etowaio otugodarere, aregodurema meremere etaregodure, etaregodure... 
Aroweceba, kawoduiega... Ai tuwaia kawu duiega okwa bukorire... Cawu duiega okwa bukorire ha bukorire...! Aiewere taio... Aiewere taio butudo pu puwugeje mato awu bokodoriware joruduwo buregajeje. Aiewere taio butudo pu... Wugeje! 

Kudoro ika... Kudoro ika tugudo ce meriworege ereruia ho! Tugudo ce meriworege ereruia ho...! Awu geje...! 

Ure ipo to ji, ure ipo to nowu adugoji: pó... Pó... Pó... Tu jé. 

Ca! Akedu keje ure tariga to awu eno oiagi pa okura oiagi pa! Koja okeagi pa! Ure iera ra paru bure ra paru tabo. 

Batarukeadudoge egore, adugo imedu kejeie Bakoro tumoio padure ca je, adugo aredu keje dukeje awu aiewere taio kodure. 

Adugo aredu keje aiewere taio kodure ca je, awu Bakoro tugumagaia akurure kuri okwa kae, dukeje boe ere ipo to adugoji. Oino boe egore. Batarukeadudoge, nege kugure egore. Imeduia boe tore kugure egore. 

Imeduia boe etore kugure ewaduru jire ikedure tu tu je. 

Icare boere biri tadu akedudo. Ioguduba umode turagojedo Cibae Tawadu tabo? Aaa! Jewu ure ipo to jiwu mitodu. 

Ure adugo bitowu, ure maku tubiji, jice, ukudawu re emawu ai toro tubiji. 

O jore tuwure boe egore uporora, aino. Uuu! Nowure care ure turagojedo Cibae Tawadu tabo boebo. 
Brae Kukuridoge ebo. 

Boere jaido barogwato, jai rakojere boe awadu keje. Du boe egore adugo, aigo akaru kudugodu iure baato ukudawu remawu bogai, dukodi boe egore.

Eee cera ai akarudo... 

Eee cera awogodori akarudo. 

Eee cera awogodori akarudo... 

Ca! Akaru buture keje woe... Rece... Akaru butuiare Bakororo iaio ieko... Iaio ieko... 

Boe egore. Du raire gu toro. 

Du akedu keje ure turagojedo taci: 
Cibaio Tawadu Ho ho... Upe... Dore... Cibaio... Tawa... Do... Upe... Dore... Uma... Na... Iku... Dawu... Aie... Were... Kaia... Bubokorire... Cibaio... Tawa... Do... Awo... Upe... Dore... Wo... Wo... 

Awu baregebo boe egore wo wo! Ino. 
Awu boe pegarewu keje boe egokare woo woo! Ino. Boe ere kadodu kadodu taci je.
Boe egore boe pegarewu keje. 

Barege ebo rugadu boe egore; Woo! Woo! Ino. 

Boe ere barogo jaido, adugo, aigo jaido. Boere jai akedudo tu, boere tugeragu cewu ukudawu remawu ji pugeje: emareo, emareo, emareo! Akudawu adugo reo, akudawu aigo reo. 

Akore u! No no hu... Hu. Boe akedure dukeje. 

Ca, maragodure tugoji, baigaji, awu kiegewoji, koeji, akigu, meriri, koe, boe aro pemegado, kiogoaro pemegado, pariko pemegado. 

Ca, akedu keje care uwadodure. Uwadodure boe etae jii je. Care pamode pagera beri-berido tu ikudawu barogoji. 

Care boe eegarere tu... Baa okwa ji. 

Aaa! Paragoduwo pugeje, paragoduwo pugeje. Tuiegare tabo. Icare boe eragodure pugeje. Ca! Nowu barogwato. U! Nowu boecoji boe uwadodure todowuge etae ewo nowu adugo biri atugodu aroia atugo tabo. I! Mature. 

Togududoge eigoiare icare ere nowu adugo biri atugodo, ere aigo biri atugodo, ere iado tu. 

Ca! Boere bapo reko badojeba ae, uwo bakororo ika ko, nowu barogo keje, adugo keje, aigo keje. 

Akore.
Bako roro ika buto re buto re.
Bako roro ika buto re buto re, buto re Wo.., wo! 
Jii toro. Raire, egore raie. 

Aaa! Nowu Bakororo ika akedu keje boe erore baiado tu... Mato barogo uke tabo, adugo uke tabo mato. 

Boere nowu barogo adugo uke, aigo uke birido ta, boe ekera amagadukare ji, jetu nono rugadu. 
Du keje icare o remawu aremere tugeragu tore ekera ra parugajeje kae, tugidogurarege ekera ra parugajeje kae. Ere ko du biagado tu tu tu tu. 

Cá eceraere tugedo mitotu jice, tugaregere tugedo mitotu woe. 

Eceraere nowu barogo uke maku jice tumeduia areme etai jice. Tugaregere awu tuiaogwaiwu maku jetu tumeduia tugarere etai jetu. Kodire tugarere oino ere tuge keje jice, cerae areme edure tuge keje jice. Ime eedu tuge pai ia rogu keje jetu. Imere eke rogure mitotu jice, tugarege ekere 1 mito, ceraere ekere mito. Mare aremere eke makare. 

Boe pamodukaregure ji. Nowu pamodu jire brae egore aIeIuia, ino. Nowu inodu karega, nowu inodu karega. 

Boe ero birinure, boe ego birinure. 

Awu rema imeardure boe pamoduie aigo uke jituji, toro, ia woe duji ia toro. Ema karega, boe erore. 

Dukeje icare cewu ukudawu re adugo cewu akore nono nowu epa akomagadure kae kae kae kae kae! 
Uuu! Eto ji toro ae ure tugu aoto, tuku! Iku, je kej~wu, koe, meriri, buke, tugo, maku ai. 

- Ca! Nowu adugo aigo epa rekodu toro baato. Ca! Meru karegure jii nowu biri tabo jamedu. Rekodunure. Ba piji, tuwai piji, pu pu pu pu pu kae kae kae kae! Toro badojeba ae. Okwa akore ikaji kagaci, kagaci, kagaci, kagaci! 

Tuwureagurudo ji kae kae kae kae! Biri barigu aoto, riwudu barigu aoto. 
A! Mare care boe egore ure tuwure to ji. Boere tuwure to: po po po ji. Boere iedo, ure tuwure to ji ino. Iporewu, iporewu du jire egoino hui hui hui! Akare Bakorokudu, akare Bakoro Akaru, akare Ipareceba. Akare kare imi! Hui! Ho! Ho... Bakororo... Aiduia... Itugarege... Inowu ikudawu ai ho...! Orowaribo... Aiduia itugarege inowu ikudawu ai ho...!: '
Ecerae egore tugudawu ji. 

Tugarege ekudawu ji: 
Ho o...! Bakororo... Aiduia ira kudawu ukuie ai ho...! Orowaribo... Orowaribo... Aiduia ira kudawu ukuie ai ho...! 

Ecerae egore Tugarege ekudawu bataruji. Boe egore Awu reo. Oto padure tu je. 
Du keje icare akedure. Boe egore Wa! 
Mare raire. 

Akedure boe egore wa! 
Ca! Meri rekodure. 

Cewu adugo, aigo biri epa ure tugeragu ji ta, turegodu tabo jice, kudawu remawu ae pugeje kodi. 

Ure maku, jodo keje, akore emareo, emareo emareo! Akudawu adugo reo, akuie akaogajejewu adugo reo! Bu tu akuda. Kejere awu dugugodure, kejere akamogodure, kejere are karo kodu ko, barogo kodu ko, are oce ko, nowa ko, motore ko, karo kodu, barogo kodu ko. Kejere anudure tu je. M! No no hu! Awu re oto parema. 

Ca! Kodu kuri tabo, cewu ukudawu nowu adugo cewu aigo cewu, kodu tabo kuri cewu ure biri batarudowu ae pugeje. 

Ca! Nowure icare unudure keje boeto ji. Baadojeba unudure keje jao kodi. Awu badojeba emare ure batarudo dukodi padure keje jao. 

Barogwato ure maku nowu ukudawu re emawu ai. IcáNowu ukudawu re ema remawu re ure pedo ure maku nowu towobe tumeduia tugarege etai. Tuwiemage etai, tumanamage etai. 

Cerae etai karega, tugarege etai. Ecerae emode nowu adugo aigo bito, ainore ure, tugaregere erore nowu tugudawu ji. 

Tugarege emode, adugo, aigo bito, ecerae emode nowu biri pedo ecerae pu tuiameduji jamedu. Oinore boe erore marigudu. 

Oinore icare boe bokware. Braere boe pegado, braere boe akedudo, itura pegado itura akedudo, barogo akedudo, karo akedudo, kiogo akedudo. Macare etaidukare ewidoduwo pugeje! 

Oinore boe erore boe emoreare oto pa reno. Awu bajura reore boere barogo biri batarudo tu. Awu iwagududoge emoraebatarure, Aroroe, Apiborege, Paiwoe, awu Bakoro Ecerae, Bokodore Ecerae, awu Kie, awu Baadogebage emoreare batarure tu tu. 

Bajura reore. Bajura rodu boe emoreae batarure jii je. Awu iogamage bokodori.
Ecerae e emoreaere batarure icare ure tuginoi. 

Kuruguga eworo, kuruguga batarure ema jamedu. Egaru rore garaci puiogi. 

Awu barogo rugadure egore.
Ui ui ui! Iwororo, iwororo! 
Iwororo Meribo Bororo.
Iwororo Okogebo Bororo.
Iwororo Cibaibo Bororo.
Iwororo Arerebo Kuruguga Bororo O Oo! Iwororo... Iwororo Meriribo Bororo... Iwororo... Iwororo Okogebo Bororo... 

Toro, raire jamedu. 

Ca! Kuruguga apare icare ure tuginoi. Inono rugadu: 
Oi! Oi! 

Iwororo, Iwororo.

Meriribo Bororo.

Iwororo Okogebo Bororo.

Iwororo Cibaibo Bororo.
Iwororo O o o...! Iwororo... 
Iwororo Meriribo Bororo, Jure Bororo, aiduia itugarege nowu iworo aruguje. Oo...! Iwororo OkogeboJure Bororo aiduia itugarege nowu iworo aruduje o! 
Bokodori Ecerae egore tuworo kuruguga bataruji, egore tuworo, tugudawu, tumori, adugo, aigo, aipoburewu bataru ji. 

Ure pobe: awu barogo biri bataru kodure pai woje tuginoi. Awu kuruguga bataru kodure pai woje tuginoi, mare nowu bororo mitodu tabo rugadu. Aino. 

Nowu adugo, aigo, boere barigu nowu tuje aredu aoto jamedu kuri tuku. Boe egore muga akuie adugo ó reo, akuie adugo ó reo. Akaba ipo, iwara, akaba kamorewu, akaba kodobo, micígu, kodorabo akaba ukuiedo ema. Akuie cere ire awu adugo bito rugadu, akuie adugo ó reo, akuie aigo ó reo. Ajadu aipoburewu, akuie aipoburewu reo. Boe egore. 

Ca! Nowu adugo bitodumode jice, aigo bitodumode ia toro, iatoro, ituratadatoro, tori aiatada, jice Kogeiaotada, jice Orareiao tada jice, ure ki bito, jugo ko, buke ko, icare nowu bitodure mori cewu aroe iemode toro uke Kikurirepa. 

Iarema nowu adugore buke ko: aroe Uke Bukerepa. 

U rakoje awadurewu ure bitowu iemode Uke Bukerepa, uwo iemode Uke Bukerewo, uce iemode Uke Bukece. 

Akaregodumode jae ma, pamode jamedu akedudo kodi karega, mare awu rema oto pa rugadure, awu re turugadu. 

Aino jire ire tawie tu je, taeto tu ji, tawia pagado tu ji, paga tu je, tagaba okwado, tagaba okwado. 

Awu boe akedunure. Boe ero boe ewadaru akedunure, icare iogugudugodure. 

Ia pamode adugo aigo aipoburewu, aroeceba, kuruguga bito oino mai, oino awu meriji, awu barogwato, gravadore pamode makodo pagai, urado pagai. Pagi remawu pae pagamode woe tu (ogwari). Ia pawimode, O! Gravado koia umode Raia Kurirewu ko pagabo birewu aogeje. M! M! M! O! Bako... Raro... Kaire... Kaire. 

Cewu pagi paedu pagamode tu gravado nowu kae tu je. Du pemegare, dukaere kudare padure aino. 

U rugadu rena. Rogu rugadu rena. Itaidu rogu rugadu rena. 

Oinore boe egore, boe enore. Urugadu reo. 

Boe ere aigo bito toro boe tada. Oino Boe remawu ge erore. 
Icá! Ere ipo to nowu aigo poruji, Pó! Pó! 
Du tabore egore.
Ai rece... 

Ai rece akaru butuiare... Bakororo... Oiaio ieko... Ecera ai akarudo... 
Ecera ai akarudo Ho! Ho! Ecera ai akarudo.
Ecera Awogodori akarudo... 

Ecera Aiquio akarudo... Ecera Aiquio akarudo... 

Ai rece... 
Ai rece akaru butuiare Bakororo oiaio ieko... 
Bako roro oiaio ieko. M! M! 

Icare boe ere bureagurudo ture moridowu umana, uwie. 

Ca! Nowu jire boere bureagurudo. 
Boere tugeragu ji. Boe ekodo kuri apo baiado, boe egore kae gae! Kae gae! Kae gae! Kae gae! 

Ca! Emareo, emareo, emareo, emareo! 
Aedaga, amana, awie, mori akudawu aIgo biri reo, akudawu adugo reo! 
Oino Boe egore. 

Du care ure batarudo oi! Oi! Oi! 
Ho...! Ho...! 

Bakorokudu ukudawu jiboe, boe egore ho... Bakororo... 

Cewu Kie, boe egore.
Oi! Oi! Bakororo... Bakororo... Bakororo aiduia ikudawu ai, 0... Awu Bokodori Eceraedu rema. Awu bokodori Ecerae egore.

Iwororo Meriribo Bororo aiduia itugarege enawu ikudawu ai, o...! 

Iwororo Kuruguga Bororo aiduia itugarege enawu ikudawu ai, o...! Iwororo Kaiwo Bororo aiduia itugarege enawu ikuidawu ai. Ooo...! 

Ai, o...! Ai 0... Wa! Ooo...! Oino. 

Bakoro Ecerae egore (faIando): 
Oi! Oi! Oi! Oi! Oi! Oi! Iwororo... Iwororo... Iwororo Urugudu Bororo! Iwororo Urugudu Bororo! 

Iwororo Urugudu Bororo aiduia itugarege enawu ikudawu ai. Ooo...! 

Ai o...! Ai o...! Ai o...!! ' Oino. 

Ca! Woere, Paiwe eiore woe. 
Paiwe egore.
Oi! Oi! Oi! Oi! 

Iwororo aiduia itugarege enawu ikudawu ai. Ooo...! Ooo... 

IwororoArigao Bororo aiduia itugarege enawu ikudawu ai. Ooo...! 
Ai o...! Ai o...! 

Apiborege egore.

Iwororo Apibo Bororo aiduia itugarege enawu ikudawu ai. Ooo...! 

Iwororo Apibo Bororo aiduia itugarege enawu ikudawu ai. Ooo...! 
Ai o...! Wo...! 

Iwagududoge egore.

IwororoArigao Bororo aiduia itugarege enawu ikudawu ai. Coo...! 

IwororoArigao Bororo aiduia itugarege enawu ikudawu ai. Ooo...! 
Ai o...! Wo...! 

Aroroe egore... Ooo... 

Iwororo Arua Bororo aiduia itugarege enawu ikudawu ai. Ooo...! 

Iwororo Batugubo Bororo aiduia itugarege enawu ikudawu ai. Ooo...! 
Ai o...! Ai o...! Wo...!! '
Oino Boe egore.
Nowu barege ewadaru reo. 

Nowu barege ewureagurudodu, boere barogo bureagurudo, boere aigo bureagurudo, imedu mori rabodu, aredu mori rabodu, du boe egore.
Ca! Emareo, emareo, emareo, emareo! Oino boe egore. Boe egore.
Ace, atuie mori akudawu aigo reo! Oino boe egore. 
Boe egore.
Ace, atuie mori akudawu, akuie adugo reo! Ino boe egore. 

Boe egore aipobureuji jamedu. Boere aipoborewu bureagudo. Egore.
Kae gae gae gae! 
Emareo, emareo, emareo! 
Ace, atuie mori akudawu aipoburewu reo! Akuie aipoburewu reo! 

Mare marigudu awu adugo, aigo, adugo o, padure tu aroe etujemage ewugeje, urororewu aredu keje, nogwaredu keje. Dukodire boe egore.
Kae gae gae gae! Emareo, emareo, emareo! 
Atuie, awie mori akudawu, akuie, aigo reo! Kaawadu aigo reo! 

Aigo biri kogure Boe etao gajeje kodi. 
Mare ca! Nowu aigo ó padure tu aredu, nogwaredu keje kodi jamedu. Dukodire boe egoino. 
Awu oino rema, oinore icare. Awu oino maigoduboe pemegare. Pemegare rugadu. 
Awu boere nowu rogu bureagududo tu je. 
Du boe egore.
Kae gae gae! 
Oino nowu ture buregurudo jiwuji. 
Akudawu adugo reo! 
Akudawu reo! Akudawu reo! Jewu aedaga, amaná mori akudawu adugo reo! 
Oino tu je. 
U! Nowu boere adugo biri tawu je. 
Ca! Icare nowu boere biri tawu je, icare boere jaido pugeje, boe ere jaido jii je. 
Ca! Nono boe eragodure. 
Nowu barege ewugejeboe makaguragare. 
Mare nono icare boe eragodure Cibae Tawaduji. 
Braedu Kukuri boe etaidure, boe eegarere. Dukodire boere Braedu Kukuri do pudumi. 
Ia boere Braedu Kukuri arego mato, ia toe tabo, ia tuge meá tabo. Ure maku boe etai, tu oino. 
Ca! Nonore boe eegarere, boe etaidure nono, nowu inoduji. 
Oino Ca! Nowu inodu akedure. 
Ca! Boe epagare toro ji toro. Ca! Pugeje ka! Nonore icare boe emaragodugodure ji. Boere nowu adugo kujagudo, aigo kujagudo. 

Ca! Nonore icare boe ewoadodure areme eiamedu ae areme eiameduwo toedo, ewo toedo noidoiace, apidoiace, apeo kodu, no kodu, ako kodu, nowu inodu boe ji. Nowu boe eroiwareuge enoroere tu... Aroe amirewu, aroe kuru, du pegakare. 
Marigudu awu inodure rugadu. Du pegakare. 
Ca! Nonore icare, tugarege eno remagudure ceraei. 
Du kodire ceraere toe kurido, tugaregere toe kurido. Dukodire icare... Nowu bai tadare icare awu cerae enoe makudure tugarege etai, tugarege enoe makudure cerae etai puibagi. 
Awu ime, awu inodu jire boe egore areme ewororoi puaedu ieo. Awu inodu reo, awu barege ekedodu. 
Kode ime rema, eke ariare mito tu je, noidoia kuru rogu tabo tu je. Mito tu je. Ure ino tugarege etai jamedu, eke meture tadawu ariare mito tu je. 
Areme rugadure, U! Enogwagere boeji rugadu. Oino boe remawu ge erore. 
Kodire awu inodu jire boe egore, awu barege ekedodu kejere boe egore areme ewororoi pudaedu ieo. Oino. Kodire tugaregere toedo, ere toe kurido, ere toe makado. Cerae erore oino jamedu. Oino. 
Kodire Boe remawu ge egore Areme ewororoi pudaedu ieo. Oino. 
Boe eiamedu boe to pudogi, pudogi, pudogi, toe tabo. Cerae eregodure tu tugarege enoe togi, Tugarege eregodure Cerae enoe togi jamedu. Puibagi. 
Ca! Nowu barogo, boe maragodogodure jitudu, boere kujagudo. Boere adugo kujagudo. Ere kujagudo tu je, icare boe ere nowu Marenaruie ko. Oino.

Ca! Dukeje icare nowu adúgo epa iera tabore icare nowu uwobe ererure iera tabo. 
Mare makareuge nogware emage du oino emagare, du ema rugadu Reno. 
Mare nowu pajere mito tu tureru tabo, mare ere tugerabraredo ji jamedu. 
Ererure iera tabo woe, adugo marice, aigo marice. Ure adugo bitowu iera tabo, aigo bitowu iera tabo. 
Ca! Mare ca! Boe ekera bu butugukare tugobaigare ji nonogo tabo. A! Boere tugera reko oino aoji! Ao rore pai, ao rore pai je! 
Mare boe ewoadae karega nowu adugo kujagudodu rema, aigo kujagudodu rema. 
Nonore icare boere adugo, aigo epa, boe eroi ao jitu rugadu. Oino. 
Oino ca! Du tabore icare boe ererugodure nono. Areme ererugodure nowu iera tabo nono, marenaruieji. U! Ere kana awogado, puibagi, puibagi, piuibagi. Oino.
Du ca! Nowu akedu kejere icare aremere tugeragu boe eke boeji nono baiado, tumedage enoe boeji nono baiado, puai, pu ukeje. 
Ca! Du tonajire nowu adugo biri epa ure tugeragu ji pugeje. Bureagurure nowu Baadojebaji. U! Ere udo nowu Bakoro Ika kowuje. Ca! Ere tugeragu ji rugadu. 
Emagore.
Kae gae gae! Ca! Akudawu reo! 
Ere nowu adugo biri barigu aoto rugadu. 
Ca! Nowu ure tuwure to ji woe, woe, ure tuwure to ji, akore... Aiduia itugarege enawu ikudawu, ikuie ai. 
Oino tuguieji. 
Nonore, nonore, jii... Awu raire rugadu bakoroo... 

Toro Meri rutu kae, Meri butu kae. 

Nonore icare ere kado nono rugadu. 
Ca! Akedu rugadu. Nowu ato padu rugadu Reno. Inodure barogo ukedodu rema. Barege ekedodu rema. Oinore Boe erore, Boe egore, Boe ewadarure. Oino. 

Mare akado! Awu re icare ure oino. 
Awu Boe icare joruduwa bokwagodure oino pugeje jamedu. Awu boe etore egokowodunure tu tu tu turagoduwo.
Bapo kurirewu tabo. 
Mare oino cewu uragodure oino boe bokware. 
Ca! Awu Kaimore, awu CoIbachinire, awu Kuiarure, Ca! Imire. 

A! Nowu adugo ukere emaboe, ukere pobogo, adugo ukere ia ki, ia jui, jugo, du boe egore uke Jugo. Oino. Ie bio. 

Ca! Bitodure toro pobo kurirewu tada, ia toro. Du boe egore nowu epa ieji pugeje. 

Kado, kodire akiere Piebaga. Are aigo bito awu birewu marice toro Piebaga tada kodi. Oino. 

Awu adugo o rema, aigo o, boe emagokare ji. 

Nowu aigo o, adugo o jeture jitu dure. Ure adugo bitowu kodo kuri nowu to adugo o tabo tuje ae, boe etuje ae, uworororeudo ae, akore.
Emareo! Emareo! Emareo! Emareo! 

Imuga, imuga, akuie adugo o reo. Akaba ipo oroedo ema, akaba jetu pagado tu ipo jurají, iwara juraji. Akuie cere iro oino ji. Akuie adugo ó reo, akuie adugo ó reo, akuie aigo ó reo, akuia iago reo. 

Oino Boe egore. 

Awu mariguduwu Boe eimore nowu adugo inogice. Nowu aroe uwo, adugo biri makudure aiwu imedure, boe etao kajejwudo nowu adugo inegice. 

Care Boere nowu ure adugo bitowu kujagudo, dukejere ure nowu boe eimo adugo inegi maku ai.
Nonore akore.
Kae gae gae gae gae! Ca! Ca! Emareo! Emareo! Emareo! Emarewu! 

Ca! Akimoadugoinogi reo, akuie akimo adugo buregi reo! Emareo! Tugu tu akaoto, tugu tu akaoto! Du tabore amerure, akamagadure, awadure, ature baito, amugure bai tada. 

Oinore Boe egore. Ema rugadu. 
