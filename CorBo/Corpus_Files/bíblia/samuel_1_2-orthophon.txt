
Roma kejewu ia imedure, iere Elcana, Suf rekodajiwu, Efraím o torekari kejewu, Ieroam naregedu, dure Eliú naregedu rema, dure Teú naregedu rema, dure Suf naregedu rema, dure Efraim rekodajiwu rema. 

Uwirere pobe, iarodo iere Ana, metago iere Penina. 

Boekarema, Penina orere, Ana rema ore bokware. 

Nowu imedu rutu kigodure tu tu joru jamedu boeji, to bakurirewu piji, tuwo tubujodo Pao ro rakareuji, tuwo tomea makuai, Silo keje, Heli ore iere Ofni, Fineias cedu ewai keje, duwugere Pao burejoiagere emage. 

Elcanai tomea maku Pao ai tu tu je dukeje, ure tomea mori kobo maku tu tu Penina ai, tore ime etai, tore areme etai, Ana rema, ure ia kobo mito tu je makuai, mearudu kurire ji kodi karega, Pao ore bokwado kodi. 

Metago mako pegare ji, tuwo korigo du bogai, Pao ui rekodajiboe bokwado kodi. 

Oinore boere tu tu joru jamedu boeji. Utui tu tu Pao uwai kae dukeje, metago ure korigo, du kodire oragudure, aidukare tuwo boe kowuje. 

Icare oredu Elcana akore oino ji Ana, kodiba akoragudure? Kodiba akogwagekare? Kodiba awabo kiarigodure? Ia dukeje imi kana ipemega kodumodukare itorei ikera pudogidu pemega kori akai? 

Nowu du kodi, togwagei, tugudui Silo keje durekodaji, Anare turagojedo, uture Pao uwai kae, Pao burejoia Heli mugui tumuga keje Pao uwaiporo keje dutabo. 

Ana okwamagudure Pao ji toragudu tabo, toiogwari kuricigo tabo. 

Ure ia turomodedu towuje, tagoi oino dutabo Pao ro rakarewu, akaiwomode atugareredo kiarigoduji ma, awiabutumode iwugeje ma, awiagodu modukare atugareredo piji, ai onaregedu imedu maku inai dutabo ma, imode makuakai rakojei jii du tonaji, meriri o micigigodurewu padumodukare ao keje. 

Mako raicigoi Pao jitu tonaji, Heli oebatodure okwa amagadu ji. 

Jordui Ana makoi tu tuwabo keje duji, okwa amagadui tu rugadu duji, mare boe emearudukare makoji, Heli mearudaere aora baibaie ure duji. 

Akore oino ji jii inoba boere du kejeba akaora baibaimode. Parera kuru jaedo apiji! 

Mare Ana akore oino ji boro, ikimejera! Jiwo pegarewu aredu nure imi; ikudukare iaboe iaboece, parera kuruce jamedu; mare inure iwabo udo ake tawuje Pao jekai. Akaba ro pegareudo atugarece; mare ikiarigodu kuricigore dukoiare ure imago raicigodo. 

Heli akore oino ji.

Atudo boe butugu tabo. Israeldoge eno Aroe Eimejerawo akogwa magudure bogaiboe maku akai. 

Akore awiabutudo atugareredo keje. 

Du keje Icare uture, ie ukare nono tuie magadu reore pugeje. 

Barogwato kuri je ere turagojedo, Icare, tui tubujodo Pao jitu rekodaji, ere tugirimi tuwai kae Rama keje. 

Elcana mugure toreduje apo. Pao biabuture keje. 

Ana kuiarure Icare boe aregodure pudae dukeje, kuri buture ia tonaregedu imedu rogu apo. Dure ure iedo Samuel, dure oino inogwamagudure Pao ji bogai. 

Nowu du kodi, Ana, tui tonaregedu Samuel okwagiri kado dukeje, ure ko pudabo, ure tugeragu ia tapira kodure maiwu o jorure pobe ma jewu metuia bokware duji, ia trigo meta korobadureuji, ia pori korobadui parera kuru tabo duji, ure reko Silo kejewu Pao uwai kae. 

Negedurogu kodure mai kimo. 

Ere nowu tapira maku Pao ai, ere nowu negedurogu maku Pao burejoia Heli ai. 

Ana akore oino Ikimejera, awiapagado inagoi aiduji: cewu rakojere woe togwamagudui Pao jiwu aredu nure ime. 

Cewu inogwamagudure bogaiwu negedu rogu reo Pao biapagare inagoi pudui duji. 

Icare imode awu negedurogu maku Pao ai, rakoje tonaji, Pao jeonawo ji. 

Icare ere tubujodo Pao ji. 

Nowu du kodi iparedu Samuel maragodure Pao ai, Heli jetui jitu tabo. 

Tai jere Pao makore nowu kodi, tai jere boe enuiaore jamedu. 

Ia meri keje Hali unudu nure tuwai tada (Jordu arudugodure boeji joku pegagodure kodi). 

Pao urugu bitukare kimo. Samuel unudu nure Pao uwai tada, Pao o boe eroiagudu meture tadawu irá mugurewo keje. 

Du keje Icare Pao makore Samuel bogai Samuel, Samuel! Samuel akore imireo! 

Du tabo rekodure kuri Heli bogai, akore ji imireo, amagore iwogai kodi. 

Mare akore imagokare awogai; toro! Anududo! Samuelre tuwu pugeje. 

Pao makore bogai pugeje Samuel, Samuel! 

Samuelre turagojedo, rekodure Heli ae, akore ji imireo! Amagore iwogai! 

Mare akore imagokare awogai, itonaregedu. Anududo! 

Samuelkare boe pa Pao ji roga, Pao bataru aregodukare bogai raga kodi. 

Pao makore Samuel bogai pobe ma jewu metuia bokware pugeje Samuel, Samuel! 

Ure turagojedo, rekodure Heli ae pugeje, akore imireo! Amagore iwogai! 

Icare Helire boe pa Pao akoino negedurogu bogai duji. 

Icare akore oino Samuel ji toro! Anuduwo. Boe emagomode awogai pugeje ma, akagomode Ikimejera, amagodo! Atugare biapaga nure ai. Samuel uture tuba kae, ure tuwu. 

Du keje Icare Paore turemo, ure tuwuredo ji, makore bogai tago magai jao du reore Samuel, Samuel! Samuel akore Ikimejera, amagodo! Atugare biapaga nure ai! 

Samuel ricodure, Pao rakojere apo, bia rokare piki ia Pao bataruji. 

Du kodi Icare, Israeldoge eiamedu boe, Dan moto piji jii Bersabeia kejewuge ere boe pa Pao o profetaie ure Samuelce duji. 

Nowu du kodi, filisteudoge ere tudo pui turugoduwo; Israeldoge eture etogi, ere baado Eben-Ezer keje. Filisteudogere baado Afec keje, ere tudo turugadu Israeldoge etogi. Icare erugodure pui; filisteudoge ere tumorido Israeldogei; bitodurewu tugobaigarege ere 4... 

Icare Israeldoge ere tudo pui pugeje, emagore codureugei kodiba Paore cekado cemorido filisteudogei? Paduwo Silo kae Pao o irá pemegarewu bogai; mugumode pagoiadoda ma, umode paginorudo onare paiwuge ekera piji. 

Du kodire ere boedo Pao ro rakarewu mugui tupadoge ewugejewu o boe eroiagudu mugure tadawu irá arego Silo piji. Eli ore Ofni, Finéias, etaregodure tabo. 

Icare Pao o irá pemegarewu aregodui ere baadodu kae dukeje, Israeldoge eiamedu boe enoiogwarire tuiegare rakaguraga tabo. Nowu egoinodu ure moto amagadudo. 

Filisteudoge, tumearudui egoinodu jitu keje, enoragodure inoba boere kodiba ere toiogwari rakaguragado hebreudogere baadowo keje? Icare emearudure Pao o irá pemegarewu aregodui Israeldoge ere baadowo kae duji. 

Filisteudoge epagudugodure, egore oino Pao Aroe Eimejera aregodure ere baadowo kae. Egore toragudu tabo.

Inoba boemode pai? Boekare oino pai jii oino? Inoba boemode pai? Ioguduba umode paginorudo nowu Aroe Eimejerage ro rakareuge ekera piji? Nowu Aroe Eimejerage ere Egito korido boe pega jamedu boe tabo. 

Mare, filisteudoge, tadugu tado! Tabagudu kaba, hebreudoge erorerukawo tai, taro magai ei jao du reore. Tadurudo, tarugodudo! 

Boe jokodu, filisteudoge erugodure, Icare Israeldoge ekare tumorido, eregodure tu tu tuwai aroia bai kae. Ewi makaguragare. Birewu Israeldoge ere 3... 

Filisteudoge ere tugeragu Pao o irá pemegareuji. Eli ore ei pobedu, Ofni, Finéias, ewire jamedu. 

Nowu kodi, Israeldoge codureuge eiamedu boe ere tudo pui, eture Samuel ae Rama keje, egore oino ji icare apegagodure, akore ekodukare aro rekodaji. Du kodi Icare ia cegimejerado, jetuwo cei, boe eimejeragei moto kejedu reore. 

Nowu egoinodu jetu pemegakare Samuel ji, egore ia boe eimejera maku cenai, jetuwo cei, oino du kodi. 

Mare Pao akore oino Samuel ji awiapagado awu boe egoi aidu jamedu boeji; paga karega, ai karega etaidukare, mare imi, ietu kawo pudui. 

Icare Samuel makore Pao makore jiboe jamedu boeji boe ewiegai, tagoi oino dutabo: 

Oinore jetumode aiwu tagimejera romode umode tugeragu tagorei, umode emaragodudo to imaridodoge ebo, tagu kowarudoge ebo, umode edo tumugudo to imarido keje. 

Umode imei mil cedu eimejerado emage, umode emaragodudo to boepa boeji, umode edo tugeragu to boepa tadaboeji, umode edo turugodumode tabowu baiga, toriga rairewu, imarido boe, meriri otorewu boe, boere onado puduiwu meriri boe, towuje. 

Makomode tagore areme ewogai ewo tuge boe, tuge amirewu boe towuje. 

Umode tugeragu tago boepa tadaboe pemegarewu jamedu boeji, tago parera iguruji, tago oliveira iguruji tuwo maku tudugarege etai. 

Umode tugeragu tadugarege imei, tadugarege aremei, tagagu tapiradoge pemegareugei, tagagu burudoge pemegareugei, emaragoduwo pudai. 

Umode tugeragu tagaguiee boe puiato pudai; tagirema roreraemode tagi jamedu. 

Du keje Icare tagoiogwarimode tare tageragu jiwu tagimejera koia, mare Pao biapaga modukare tawadaru ji. 

Mare boe etaidukare tuwiapagawo Samuel bataruji, egore oino boro! Ia pagimejera rumode, jetuwo pai, boe magai moto kejewu boe eiamedu boe ereore; ia boe eimejera jetuwo pai, koduwo pagododai, rugoduwo parugodu keje. 

Samuel mearudure boe emagore jiboe jamedu boeji, ure Pao bie egoino duji. 

Icare Pao akore oino ji awiapagado egoino duji. Ia boe eimejerado etai. 

Benjamim Uwoe ia imedure, iere Quis, Abiel onaregedu, Seror onaregedu, Bekora onaregedu, Afia, Benjamim uwobe, onaregedu; imedu pagudu bokwarewu nure ema. 

Ia onaregedu iere Saul: kodure maiwu, moturewu nure ema. Israeldoge etadawu ia ime emodu kodukare motu kori; kanaora piji, rico kodure tumedage eiamedu rico kori. 

Ia meri keje Quis, Saul uo, aku burudoge ewogware boeto. Du kodi Icare Quis akore oino tonaregeduji ia itugare ko akabo, aemarudo inagu burudoge ewogai. 

Eemarure ewogai Efraim o torekari kao, Salisa o moto kao, tuiordukai ei dutabo; eemarure ewogai Salim o moto keje, eedukare nono jamedu; ekodure Benjamim o moto kori, mare eerdukare ei. 

Samuel jordui Saul jitu keje, Pao akore oino ji cewu inagoino jiwu imedu reo; emare jetumode iwobei. 

Saulre tuburedo Samuel ji, baiporo oiadoda, akore oino ji kaiba jordure Pao jiwu imedu mugure? 

Icare Samuel akore oino Saul ji jordure Pao jiwu imedu imireo. Arududo itododai boe aorewu kae; akogwagemode itabo awuji, barogwato kuri je, ii aerduwado meture awabo tadaboe jamedu boe jitu rekodaji, imode atudo. 

Barogwatore Icare Samuelre tugeragu ia boekaguru meture tadawu meriri kuruji, ure redo Saul aora joki, ure togwami ji, tagoi oino dutabo boe jokodu jire Paore tugeragu ai aetuwo tuwobe Israeldogei. Akire aetumode Pao uwobei, amode edo cinorudo onare oieiwuge epiji. 

Nowu du kodi Samuel akore oino Saul ji awiapagado ii, imagowo ai Pao akore awu boecoji iiboeji. Saul akore ji amagodo! 

Samuel akore amearudaere awiega toriji; ia dukeje Israeldoge eimejera karega ure aki? Paore Israeldoge eimejerado aki, ure arojai, tagoi oino ai dutabo: 'Toro! Ro pegareuge eeda kedodo, amalecitadoge eeda kedodo, arugo ei ai eeda kedodo du kae'. Kode, kodiba amearutorukare Pao bataruji? Kodiba are Pao kiarire jiboe to, ai akeragu enoroe jitu tabo? 

Saul akore oino Samuel ji boro! Imearutorure Pao bataruji; iture Paore irojai boe kae; ire Agag, Amalec kejewuge eimejera arego mato, ire amalecitadoge eeda kedodo. Boere tugeragu ovelhadogei, tapiradogei, awure pemegare pegadodumodeboe kori, ewo tomeado tabo ako Aroe Eimejera ai Gálgala keje. 

Samuel akore ia dukeje boe eno mea boe kodu kana boe emearutorui Pao bataru jitu kori? Akaiwodo! Boe emearutorui Pao bataru jitu kodure boe ji tomea maku ai du kori. Boe emearutorui Pao bataru jitu kodure carneirodoge eka kori. 

U! Boe emearutorui paga paga jitu boe ero pegarewu rema, du reorere boe enojaroi puduidu ure nono boe emearutoru magai Aroe Eimejerakare emawuge ei du reore. Awiapagakare Pao ui aroiaguduji, du kodire biapaga modukare ai jamedu; umode boe eimejerai akidu tawuje apiji. 

Nowu du kodi, Pao akore oino Samuel ji jii inoba boere du kejeba akoragudu akedumode Saul jiboe kodi, itaidukai jetuwo Israeldogei pugeje dutabo? 

Ia tapira kiga korobadudo boekaguru tabo, imode atudo Jessé bogai, Belém kae, ire ia boe eimejera tawuje ore epiji kodi. 

Samuel akore inoba iromode ituwo toro? Saul jorduwamode ma, umode iwido! 

Pao akore oino ji amode akeragu ia tapira aredu kodui maiwudoji, akagomode: 'Itaregodure iwo ino mea maku Pao ai'. Amagomode Isaiji koduwo akabo akomea kae; imode aerduwado inoba aromode duji, amode boekaguru reko imode aerdudo jiwu joki inai. 

Samuel rore nono Pao akoi puduidu reore, uture Belém kae. 

Nowu bakurirewu kejewu codureuge eture ake tabo togi, egore oino ji pemega kodina akaregodure woe? 

Akore oino ei u! Itaregodure iwo inomeado Pao ai; tabemegado! Mato itabo ino mea kae. Ure Jessedo tubemegado torebo, makore ei etuwo to mea kae. 

Etaregodui jokorai dukeje, tuiordui Eliab jitu keje, mearudaere oino: 'Awu ji kana Paore tugeragu pudai? '

Mare Pao akore oino Samuel ji awiapaga kaba ureuji, ricoji, ire pijido. Aroe Eimejera aiwokare boe ji boe etaiwo magai pui du reore; boe etaiwore pu ureuji, mare Aroe Eimejera aiwore ime etuwaboji. 

Du kodi Icare Jessé makore Abinadab bogai, ure ko Samuel jokorai, dure akore awu jamedu Pao ukare tugeragu ji pudai.

Jessere Sama ko jokorai jamedu, mare Samuel akore awu jamedu, Pao ukare tugeragu ji pudai jamedu.

Du kodi Icare Jessere torei ikera awubodure pobe taci ikera awubowutodu ekodudo Samuel jokorai. Mare Samuel akore oino pudui awuge karega Paore tugeragu ei pudai. 

Du rekodaji unoragodure Jesseji akore eiamedu boe na eedure woe? 

Akore oino kodure maiwure okwa kimore, jetu nure barege kugurei, Samuel akore oino ji iaboe erego bogai; pamodukare pamugudo irá keje pagogwagewo, aregodu otodai. 

Du kodi Icare Jessere iaboe erego bogai. 

Ao ekure, joku moture, urewu jamedu moture. 

Pao akore oino Samuel ji aragojedo, boekaguru redo ao joki. Ema reno! 

Samuelre tugeragu boekaguru metui tapira kiga tada duji, ure boekaguru redo ao joki, umanamage eegai. Nowu meri piji, Pao Utaroere turawuje Davi keje. Icare Samuelre turagojedo, ure tugirimi Rama kae. 

Nowu kodi Davi rekodudodure Saul ae, akore oino ji Ikimejera uwabo kugudugodu kawo filisteu koia. Atugare rugodumode ji. 

Saul akore oino Davi ji akare arugadu arugoduwo nowu filisteuji, iparedu rogu nure aki, emarema, tugodui maidu tabore rugodure jii oino. 

Icare Davi akore oino Saul ji Pao ure ido ikinorudo adugo agareuge, barogo bu kurireuge, ekinogi piji, du umode ido ikinorudo awu filisteu iera piji jamedu. Du kodi Icare Saul akore oino Davi ji toro! Pao rakojemode akabo! 

Ure tugeragu tuiodoji, ure tugeragu pobore tada tori bariga kororogodureugei ikera awubodure, ure tugu to miciguto, Icare tugedui to aroia baibai jitu tabo, uture filisteu togi. 

Awu ure tuburedo gu gu Davi togi; jeture jiwu utugare kodure otodai. 

Filisteu, tuiordui Davi jitu keje, ukare boedo ema, iparedu rogu kimore ema du kodi, ao ekure, urewu moture, kodi. 

Akore ji arigao nure imi kana atuwo itae akojodo tabo icare ure Davi jiwo pegado to aroe eimejerage ekie tabo. 

Icare akore oino Davi ji mato itae, imode akodu maku baru tadawu kiege barege etai, boe kaowu barege etai. 

Mare Davi akore oino ji ature itae atoriga rairewu tabo, ako meriri oto tabo, onare aiwu meriri aiarewu tabo; imirema karega, itumode atogi Pao ro rakarewu ie tabo, Israel o tugobaigarege eno Aroe Eimejera apagudukare cewu. 

Pao umode amagu ikera kai awu meriji, imode awududo, imode akidoru kado, imode atugarege ekodu maku baru tadawu kiege barege etai, boe tadawu barege etai. Moto jamedu kejeboe eerduwamode ia Aroe Eimejerai Israeldoge etada duji. 

Boe eiamedu boe eerduwamode Pao umodukae boedo tumorido tariga rairewu tabo, meriri oto tabo duji; paga karega Paore rugodumode, umode tamagu cegera kai. 

Filisteu ui tuburedo Davi togi dukeje, awure tudawuje tumedage epiji, rekodure nowu filisteu togi, ure tugera tugu tumiciguto, ure ia tori tawuje, ure barigu to aroia baibai tabo, jeture filisteu jeriji. Torire turemo jerito, Icare nowu imedu kurirewu enojore tuwudu tabo. 

Oinore Davire tumorido filisteuji to aroia baibai tabo, tori tabo, ure butudo, ure bito toriga bokwa tabo. 

Du keje Icare Davi rekodure jii padurewo kae, ure tuwarigu keje, ure tugeragu utoriga raireuji, ure tawuje tuia piji, ure itoru kado. Icare filisteudoge, tuiordui tugimejera butui tuwi tabo duji dukeje, eregodure. 

Nowu du kodi, ei tugirimi Davii filisteu bito dupiji dukeje, Israeal kejewu bakurirewu jamedu boe kejewu areme ere tuiebu tureru tabo, turagodu tabo Saul jokorai, to ka boe tabo, meriri kiarewu tabo, tui boe eerdudo tuiegarae jitu tabo. 

Areme ererure turagodu tabo, tagoi oino dutabo saulre bitowugere mil, mare Davire bitowugere dez mil. 

Nowu inodu ukare turugadu Saul ji; du kodi Icare korigodure, akore ere dez mil maku Davi ai, inai ere mil maku tu rugadu; kaboba okware ewo tugimejerado ema? Nowu meri piji, Saul aiwo pemagakare Davi ji pugeje. 

Saulre tonaregedu Jonas biie, ure tudugarege eiamedu boe ewiie, tumearudaeie tuwo Davi bito duji. 

Mare Jônatas, Saul naregedu, mearudu kurire Davi ji. 

Ure Davido tumearudu awadudo pudui, tagoi oino jitu tabo ioga Saul jemarure tuwo awido, du kodire ire awiie, kuri barogwato atuwo ia boe biarewu kae, awo awiado. Imi, imode itawuje, imode iragoje puredudo iogaji, imode awiie boemodedu jameduji. 

Jônatas makore Davi paru tabo tuo Saul biagai, dutabo Icare akore oino pugeje akaidu kaba aro pegawo atugare Davi ji, paga karega, ro pegakare ai, rore aiboe pemegaguragare. Biapagakai tuwimode duji, ure filisteu bito, ure Israeldogedo tumorido filisteudogei. Aerdure, aegarere. Inoba ure kodiba akaidure awo akera kudo boe eku pemegarewu tabo, ai Davi bito ia ro pegarewu bokwa tabo? 

Saul biapagare Jônatas akoi pudui duji, ure tuwadaru maku Pao jerewu koia, bimodukare. 

Icare Jônatas makore Davi bogai, readodure awu jamedu boeji biagai, Du kejere ure reko Saul ae, dure Icare maragodure ai, tumaragodui jao du reore. 

Nowu du kodi, Saulre tugeragu meture tudodawu Israeldoge ei 3. 0 ceduji, uture Davi bogai, apowuge ewogai cabritodoge emugure kejewu torekaridoge etae, meri rutu jaogwai. 

Taregodui ia ibora padui awara okwai, Saulre turemo ia tori poroto mugui nonodu tuwo tuwure amudo; Davi mugure pudabowuge ebo nowu tori poro opo keje. 

Du kodi Icare Davi utugarege egore oino ji meri aregodure Pao akoi tumoduie onare aiwu maku akera kai. Du kodi Icare Davire turagojedo, utu podure Saul ae, ure ukudae okwa kado. 

Mare turoi oino dukeje, Davi tori buture jagi, tui Saul kudae okwa kado du kodi. 

Akore oino tudugaregei Pao ukawo irowo oino Ikimijeraji, Paore tugeragu ji pudaiwu imeduji. Pao ukawo ido ikera oagado ji, Paore tugeragu ji pudai kodi. 

Nowu tuwadaru tabo, Davikare tudugaregedo taredo Saul keje. Icare Saulre tudawuje nowu tori poro piji, uture tudawaraji pugeje. 

Du keje Icare Davire turagojedo jamedu, tui tuiebu tori poro piji dutabo, oiogwarire Saul rekodaji, tagoi oino dutabo. Ikimejera, boe eimejera! Saul aiwore tuibagi, Icare Davire tuie jodo mototo tuwo tubujodo ji. 

Du rekodaji Davi akore oino Saul ji kodiba awiapagare boe egoi: 'Davi aidure tuwo boe pegado ai? ' oino duji? 

Ca! Awuji aeku jordure Paoi amagu ikera kai tori poro tada duji, boere turugadu iwo awido du bogai. Mare irokare ino, imagore oino ii imodukare ikera aogado Ikimejera ji, Paore tugeragu ji pudai kodi. 

Akaiwodo ikedui akudae okwa kobo jituji. Ii akudae okwa kado ikai awido dutabo, du kodire amode boe pa imearudae pegakai, iro pegakai ai duji. Dure karega, akonare ii awo iwido. 

Pao umode tugogado ai, ii; umode togwamorido ai iparu tabo. Mare ikera padumodukare awugeje jii je. 

Bakaru mariguduwu ako magadu reore: 'Ro pegareuge epijire boe pegarewu aregodure'; mare ikera puredumodukare ai. 

Ioguduba jiba Israeldoge eimejera rugodumode? Ioguduba jiba akonare? Ia arigao birewu rabodu, ia kuieje rabodu? 

Pao umode tugogado pai puibagi, uwo tugogado akonai ii duji. 

Davi ui tuwadaru akedudo dukeje, Saul akore oino bataru jipagi itonaregedu Davi, awadaru na? 

Icare ragudu kuricigore. 

Du keje akore oino Davi ji akire aro jetoro kodure iro jetorogodu kori; paga karega, aki aro pemegare ii, imirema, iro boe pega kuricigodo ai. 

Awuji are iordudo aro pemegai ii duji. Paore imagu akera kai, mare akare iwido. 

Ioguduba jordumode onare jiwuji ma, umode utu pemegado tudawaraji pugeje? Du kodire Pao umode aiwo pemegado aroi ii duji. 

Icare iorduwa jokodure akie aetumode boe ji duji. Israeldoge eimejerage ekedure jiboe mugumode akera keje. 

Nowu du kodi, Israeldoge eimejera kurirewu Saul uture toro boe makodurewu iere Zif cedu kae, tuwo tuwu Davi otogajeje nowu boe makodurewu tada. O tugobaigaregere 3. OOO, duwugere eroiwa kodure tumedage eroiwa kori Israel moto keje. 

Icare Davi mare metuia Abisai eture boecoji jii ere baadowo kae, eerdure Saul padui tunu tabo duji, o meriri otowu meture moto tada, aora padurewu jaogwai; Saul metuia, iere Abner cedu, mare utugarege, enu padu bire oiei. 

Icare Abisai akore oino Davi ji awuji Paore onare aiwu maku akera kai. Ido o meriri oto bu kajeje mito tu je mototo, boe emodukare boe bu kajeje pobe. 

Mare Davi akore oino Abisai ji ioguduba umode tugera bu Paore tugera bu kejewu keje, duma boe keadu modukare ji? 

Icare Davire tugeragu rakojere Saul ao jaogwaiwu meriri otoji, pobo jaji, eture tabo. Boe eerdukare iaboeji iaboeji, boe ekare boe pa boe oino duji, iaboe iaboe eedadukare, eiamedu boe enudu nure, paga karega, Paore ewarigu nore kori jaoto kodi. 

Davire pagado bakowu kae, ure turagojedo ia tori kudu ao keje jaegiri, boe jaegirire pubuji puae. 

Icare Davi oiogwarire, akore Pagimejera o meriri oto reo. Ia iparedu boe tagi, mato kae. 

Pao umode paiwo aidugirido puibagi, paro pamearutoru reore. Paore tamagu ikera kai awu meriji, mare itaidukare iwo ikera aogado Pao Aroe Eimejera o kruca padure kejewuji. 