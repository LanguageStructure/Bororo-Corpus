
Pao bataru aregodure Jonas, Amati onaregedu, bogai, tagoi oino dutabo aragojedo, atudo Nínive bakurirewu kurirewu kae, amagodo ji ro pegarewu aregoduie itae duji. 

Jonas uture turegodu tabo Tarsis bakurirewu kae, Pao piji. Ure turawuje Jope bakurirewu kae, kejere jordure ia ika kurirewu ui tuduiagu Tarsis kae duji, ure tudumode torodu morido, icare ure taredo ika kurireuto, tugoduwo nowu boe ebo Tarsis kae, Pao piji. 

Mare Paore ia bakuru rakarewu butudo pobo maerewu keje; bakuru rakaguragarewu kodire nowu ika kurirewu tuwogwaiagu poboto. 

Ika kurirewu epage epagudugodu kuricigore, eiamedu boe enogwamagudure tu tu to aroe eimejera bogai, icare, ika kurirewu barigoduwo puduidu bogaire, ere ia oroe barigu poboto. Du tonaji Jonasre turawuje ika kurirewu upo kae, ure tuwu dukeje icare unudure rabodu. 

Icare nowu jeture nowu ika kurirewu oroe jiwu ure tuburedo ji, akore kodi icare anudure? Aragojedo, akogwamagududo ako Aroe Eimejera bogai. Ia dukeje aidumode tumearudae butudo pawugeje tuwo paginorudo pawi piji. 

Icare metage egore oino pui pawo pageragudu caido barigu, paerduwo ioguduba koiare ure boedo oino pai. Ere boere tugeragu caidu barigu, du buture Jonas keje. 

Du kodi icare egore oino ji cewie inoba ure kodiba boere oino pai? Kakoduboeba amaragodae rema Kaiba pijiba akaregodure? Kakoduwuba ako moto rema? Kakoduwu boe eiba aenare? 

Akore oino ei hebrei nure imi. Imearutorure Aroe Eimejera baru tadawuji, duwu ure pobo maerewu, moto, towuje. 

Nowu ime epagudugodu kuricigore, ere boe pa rekodu raaboduie Pao piji duji; enoragodure ji inoba arore? 

Egore oino ji kimo inoba ceromode ai, pobo maerewu butugugoduwo cei du bogai? Paga karega, ui taogadodu kodure tao kae. 

Jonas Akore oino ei tageragu ii, iwarigu pobo maereuto, nono, pobo maerewu butugugodumode tai; paga karega, iorduware igoiaie boere oino tai duji. 

Icare nowu imere tudaraiga jodo pobo keje tuduru jamedu boe tabo taregoduwo pobo okwa pa kae, mare eroiwakare, pobuto boe ekodure tao kae kodi. 

Du kodi icare enogwamagudure Aroe Eimejera bogai, egore Pagimejera, cewogwa kawo awu imedu jiboe koia, akaba ro pegakarewu boe ku ku butudo cewugeje, akire arore nono akaidu reore kodi. 

Tagoi oino dutabo icare ere tugeragu Jonas ji, ere barigu pobo maereuto, icare boe butugugodure. 

Du kodi icare nowu ime emearutoru kuricigore Pao ji, ere tomea maku ai, ere turomededu boe to ai. 

Paore ia karo kuricigorewu udo Jonas kowuje, meture nowu karo kuri tada merire pobe ma jewu metuia bokware. 

Du keje icare Paore nowu karo owearigo Jonas apo kugaru keje. 

Pao bataru aregodure Jonas bogai pugeje, tagoi oino dutabo aragojedo, atudo bakurirewu kurirewu iere Nínive cedu kae, ewie imagomode aiwu bakaruji. 

Icare Jonas ure turagojedo, uture Nínive kae, Pao bakaru rekodaji. Bakurirewu kuricigorewu nure Ninivece; merimode pobe kma jewu metuia bokware boe epaduwo kajeje. 

Jonas merure nowu bakurirewu kao meri jameduji jii meri butu kae. Oiogwarire oino merimode pagera awubodure pobe puibiji dukeje, Nínive pegadodumode. 

Nínive kejewu boe emearutorure Pao ji. Eimejerage egore boe eiamedu boe etodorogaiagu pudui, du kodi icare biegareuge, kurireuge eiamedu ere aroia iku kurirewu opodo pudabo. 

Awu bakaru aregodure Nínive kejewu brae eimejera kurirewu biaja kae. Icare ure turagojedo tumuga piji, ure opore pudabowu aroia boarewu tawuje tubiji, ure aroia iku kurirewu tugu pudui, ure tumugudu jorugudu tada. Nowu brae eimejera, nowu utugarege kurireuge, egore nowu uwadodureuge ewadoduwo boe etae, egowo oino boe ji boe, barege, tapiradoge, barege kugure, emodukare boe ko, ekudumodukare poboce. Boe, barege, emode aroia iku kurirewu opodo pudabo. Emagomode Aroe Eimejera ji tuduru tabo, emode tukirimi tudawara pegarewu piji, emode turo pegare tugera tabodu pijido jamedu. Boe jokodukare kare, Pao umodukana tudaru, umode tugirimi tuibagi, umode tugera ra boe korii pui dupiji, ma, pawogwa kawo. 

Pao Aroe Eimejera jordure eroi oino duji, ei tudaru tudawara pegarewu piji duji, icare okudure ebo, uro turo pegamode eidu bokwado. 

Pao butugugodui Nínive bakurirewu jitu keje, Jonas kiarigodu kuricigore, korigodure pudui. 

Du kodi icare akore oino Pao ji Ikimejera, nowu inoduji karega inagoino iragoje kimoi ino moto keje dutabo? Du kodire icare ire akedo ii iregoduwo Tarsis kae; mare paga karega, iorduwa pemegare Aroe Eimejera pemegarewu okudurewu iure aki; awudugugodure ai akorigoduji, are amode eiwo pegadodu akedudo taci apiji. Kodi icare inogwamagudumode oino ai, awo iragoja kedodo; ure turugadu iwiwo, iragoje kawo. 

Mare Pao akore oino ji boe rugadu akorigodure oino nowu inodu koia? 

Jonas ure tudawuje nowu bakurirewu piji, icare ure tumugudo meri rutu jaogwai, nono icare ure ia bai mugudo pudai, nonore icare ure tumugudo tuwo tamudo ia boetugu kuda, tubaga taba inoba boemode bakurirewu jitu bogai. 

Icare Paore ia i ricodudo nowu Jonas uwai aogeje, tuwo boetugudo aora joki, ma kiarigodu kawo. Jonas jekare kuricigore nowu i mugui tuwai aogeje duji. 

Mare ia barogwato, Paore nowu i arogodo ukua rugadu kowuje, du kodi icare nowu i kidure. 

Du kodi icare, meri joku aregodu keje, Paoi ia bakuru ururewu aregodudo meri rutu piji dukeje, icare meri urugu rakarewu jore Jonas aora keje, du kodire ure tuwiiagu; icare okwamagudure tuwiwo du bogai, tagoi oino dutabo pemegare ii iwiwo iemode dupiji. 

Icare Pao akore oino Jonas ji emearudae kana akagoiwamoduie akorigoduwo awu i keje? Akore boe jokodu boekorire ii iwiwo du bogai. 

Mare Pao akore are amorora amagadudo ai i keje, dure maragodukare ji, aetukare ji, dure ia boeco keje jere, ia boco keje bire. Kode imi, inogudmodukare Nínive bakurirewu apo, boe emagaguragai tada tukai boe pa jice wojedu tabo, barege emagaguragai tada dutabo jamedu? 