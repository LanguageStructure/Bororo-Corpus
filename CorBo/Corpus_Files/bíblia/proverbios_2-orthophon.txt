
Itonaregedu, akaidumode amearuduwo iwadaruji ma, aromode nono ii boe eroiaguduji awiapagai boe eerduwaji, aemarui aerduwawo boe ewudugugodaeji awabo tabo ma, akogwa magudumode boe emearudae bogai ma, amagomode amago raka tabo boe ewudugugodae bogai ma, amerumode bogai boe eemaru magai diiero bogaidu reore ma, aregodumode bogai boe eregodu magai boe enoroe mori kuricigorewu bogai du reore ma, amode boe pa boe epagudui AroeEimejera jituji, aerduwamode Pao Aroe Eimejera ji. 

Paga karega, Pao koiare ure boe eerduwa maku boe etai, jabijire boe eerduwa, boe eromodedu aregodure. Ure boe ji tumoridodu mugudo boe jetororeuge etai. Ure nono ia onare boe eiwu meriri ro jetororeuge etai. Jeture kodure boe eroiagudu jiwuji, ure mearutorure puduiwuge ekodu pemegado. Du keje, aerduwamode boe jetororeuji, boe emorora amagadu kai pudui duji, awara jetororewu jamedu boeji. 

Itonaregedu, aedori kaba awo akera bararedo marenaruei, aroiwamode dukeje. 

Akago kaba oino ameduia ji toro! Barogwato imode makuakai, aroiwamode awo maku kuri je dukeje. 

Akaidu kaba ia aro pegawo ameduia ji, rakoje pemegai akabo du tonaji. 

Akorigodu paga kaba boe ji, ro pegaka dutabo. 

Akaidu kaba arowo nono rugodure boeiwu imedu ro reore, akodu kaba kodure jiwu awara boeji. 

Paga karega, Pao aidukare ro pegareugei, mearudu kurire ro pemegareugei. 

Paore ro pegarewu uwai jiwo pegado, mare ro pemegare pemegarewu uwaiji. 

Ocarore puduiwugei rore nono ero magadu reore, mare ure turo pemegarewu pedo ure tuwiegadowuge etai. 

Oinore Pao jorduwa akore paore imugudo pudabo tudawara paru keje, tumode boe to duotodai jii je. 

Marigudure itowujedure boe paruto, moto towujedumode duotodai. 

Jewaduiewo boe bokware kimo; iwodure pobo botukare kimo dutabo. 

Torekaridoge eparu towujedukare kimo dutabo iwodure, torekodu boe etododai. 

Moto, pobo, boe jamedu bokware kimo dutabo.

Ui baru paru towuje dutabo, iragojere nono. 

Ui moto okwa bu jewaduiewo okwa jitu keje.

Ui boetugu bu baru oto keje dukeje.

Ui jewaduiewodoge enogorobadudo pobo tabo dukeje.

Ui pobo maerewu okwa bu tuba keje ukawo tumaedo du bogai dukeje, ui moto paru mugudo dukeje.

Iragojere apo ii boe padu pemegado tubaa keje dutabo. 

Ire jekaredo meri kodu boe keje, iwoadu tabo jokorai boe jameduji, iwoadu tabo boe jamedu keje. 

Iegare nure iragojei boe etore ebodu rema. 

Boe eerduwa ure bai to pudai, ure kudawu igurudo ikera awubodure pobe taci ikera awubowuto. 

Ure tomeamode emawu barege ewido, ure parera kuru okodo pui, ure tuge pemegado. 

Du keje Icare ure tudugarege enoiogwarido bakurirewu okwa oto pa keje, tagoi oino dutabo ocarokare puduiwuge, mato itae! 

Jorduwa bokwareuji akore oino mato, taiamedu boe tabo tawo amirewu kowuje, taguduwo ire okodo puiwu parera kuruce! Taerduwa bokwa barigu tabiji, nono taemode rugadu. Tagodudo mearudaereuge etawaraji. 

Boe eimejera uwabore nono pobore Pao iera keje, umode ko taidurewo kae. 

Imedu mearudaere turo jamedu boe pemegaie tuiegai, mare tu Paore jorduware boe ewaboji. 

Boe ero jetorogodu, boe eroi boe eroiagudu reoredu, nowu inodure pemegare Pao jekai boe ji tomeado barege ekodu kori. 

Boe etaiwoi tojaro tabodu, boe ewabo ocaroi puduidu, nowu inodure ro pegareuge erugure ema, dure boe ero pegarewu rema. 

Imedu jorduwarewu mearudae jamedu boe ure jiwo pemegado. Mare mearudae bokwareure ure tuiwo pegado tu je. 

Boe ji toroe kurido tuwadararodu tabodu, ure nono jemarure tuwi bogaiwu ocaro rekododureure. 

Imedu ro pegarewu uwabo akemore boe pegarewu bogai, okudukare mugu puredure puduiwuge ebo jamedu. 

Ro ocarorewu jiwo pegarewu koiare jorduwakarewu jorduwadodure. Jorduwarewu jorduwadodure dukeje ure tuiorduwa itodudo. 

Pao oebatodure ro pegarewu uwaiji, ure jiwo pegado. 

Mearudukare boe egoi pudui duji, boe emearudu modukare akoi pudui duji jamedu! 

Pao bataru jamedu boe pemegare. Mearutorure jiwuge epopeae nure ema. 

Akaba bataru ko tao kae, ukawo tuwadaru korido ai, akawo nono batararodureboe reore. 

Inogwa magudumode aiboe ure pobe akiari kaba iragoje kimodu tonaji. 

Boe ewadararodae jaedo ipiji; akaba inoroe kurido, akaba marenarudo imi, mare imode koboe makuinai; mare paga karega, ipagudure inogwa amogodu rekodaji iwiapaga modukare ai, inagomode Ioguduba ure aki? Oino ai, iarema marenarumode imi dukeje, ikiwogumode, imode ino Aroe Eimejera ie barigodudo pudui. 

Ioguduba jordumode aredu ro jetororeudoji? Mori kodure tori kurukururewu kori. 

Oredu mearutorure ji, iaboe okwamodukare ji. 

Ro pegamodukare ji, ro pemegamode ji jii turagoje tonaji. 

Maragodure barege kugure ewuji, akigu ikuji, tugera roiwa tabo maragodure. 

Ure tugera bu akigu opoi puapodu epa keje. 

Ure tugera jado marenaru ai, ure tugana raido roiwa bokware pudabowu ai. 

Aredu ui boe eeto puidu, boe eetoi puidu nure ema, biororeboe reore motu rema. 

Aredu pagudure Pao cedu, boe ewadaru jeribarimode apo. 

Maragodae mori maku ai, ro pemegarewu umode akaru kurido bakurirewu uwaiporo keje. 