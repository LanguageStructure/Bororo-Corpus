
Nowu du kodi Pao akore oino Josueji awu piji, imode akurido Israeldoge eegai, ewo boe pa iragojei akabo, iragoje magai Moisés apo du reore duji. Aki amode Sacerdotedogedo boe eroiagudu mugure kejewu irá reko, akagoi ei oino dutabo: 'Tagaregodui Jordão po okwato dukeje, tawuredo nono'. 

Icare Josué akore oino Israeldogei taburedo, tamearududo Tago Aroe Eimejera Bataruji. 

Du kejere akore oino pugeje oinore taerdumode Pao jerewu rakojei tadoda duji: umode Canaã kejewuge ewarigu tagoda piji. 

Icá, Pao o boe eroiagudu mugure tadawu ira umode pagado Jordão kajeje tagododai. 

Ure Pao o boe eroiagudu mugure tadawu irá rekowu sacerdotedoge emode tuwure tugu Jordão poto dukeje, pobo umode tugado puiato; aregodure cobugiwu pobo umode tuwuredo tui tudo pui dutabo. 

Dure karega, ere turagojedo tuwo pagado Jordão po kajeje dukeje, sacerdotedogere tugo etododai. 

Ure Pao o boe eroiagudu mugure kejewu irá rekowuge etaregodui Jordão po okwai dukeje, ewure pegoi pobo okwa keje dukeje (Jordão pore tumaedo togwa jamedu joki ere toe boe kado jiboe keje), pobore tuwuredo. 

Aregodure cobugiboe pijiwu pobo ure tuwuredo, ure tudo puidu raicigore, Adam bakurirewu piji jii bakurirewu moto ri padure porugajejewu iei Sartã cedu kae. 

Ure turawuje pobo maerewu Sal meture kejewu towu pobo akedure pi tuku je. 

Icare nowu boe ere pagado Jericó bakurirewu otodai. 

Ure Pao o boe eroiagudu mugure tadawu irá rekowu sacerdotedoge ere tuwuredo turagoje tabo Jordão po kidu reia keje, Israeldoge eiamedu boe ei pagado tuwure kidu tabodu tonaji. Eedure nono jii boe eiamedu boe ei pagado du kae. 

Nowu du kodi Pao akore oino Josueji awuji ire Egito kejewu boe erorerae barigu tabiji. 

Israeldogere baado Gálgala keje, Nonore Icare, meri rekodu tabo, ere Páscoa towuje, ari kejewu merire ikera pudogidure buture iwure awubowuto pobe puibiji dukeje, Jericó boe boarewu keje. 

Páscoa rekodajiwu meri keje, ere nowu moto kejeboe kowuje: amirewu bari bari, trigo goridodu tabo. 

Rekodajiwu meri keje, enogwagei nowu moto kejeboe rekodaji, cewu 'maná' butukare pugeje Israeldoge etai; nowu joru piji, enogwagere Canaã moto kejeboeji. 

Nowu du kodi, Josuere ia altar towuje Israeldoge eno Aroe Eimejera ai, Ebal boe aoporu aogeje, Pao utugare Moisés akoi Israeldogei durekodaji, padu magai Moisés o bapera atugo keje. 

Nowu altar keje, ure to mea maku Pao Aroe Eimejera ai ro pemegarewu jipagi. 

Nonore Icare Josuére Moisés o boe eroiagudu atugodo ia tori keje, Israel ore eegai. 

Israeldoge eiamedu boe, codureuge, tugobaigarege, boe jetororewu epage eragojere nowu Pao o irá pemegarewu jeke keje puibiji, Pao burejoiage eegai, levitadoge eegai, duwugere enoredure Pao o irá pemegarewu tabo. 

Ia moto tuginoiwu kejewuge eragojere nono Israeldoge ebo; iage eragojere taiwo tabo Gerizim aoporu jaogwai, iage eragojere taiwo tabo Ebal aoporu jaogwai, oinore Pao utugare Moisés akore boe eroiagu, tuwo togwami boe eiogi. 

Nowu inodu rekodaji Josué makore nowu boe eroiagudu padui bapera kejedu jamedu boeji, boe eiwo pemegareuji, boe eiwo pegareuji, padu magai nowu mugure bapera kejewu boe eroiagudu kejedu reore. 

Josué makore Moisés ui boe eroiagudu jamedu boeji Israeldoge eiamedu boe ewiagai, areme, boe etore, moto tuginoiwu kejewuge eragojere nono ebodu ewiegai jamedu. 

Nowu dukeje, Josuere Israel uwobe epadui pumekejedu eto pui Siquém keje, makore codureuge, boe eimejerage, ure tugogado boeiwuge, aiwore boeiwuge, ewogai, duwugere etaregodure Pao jekae. 

Icare Josué akore boe eiamedu boe ji oinore Pao Israeldoge eno Aroe Eimejera akore taomagere, Abrão Nakormage etuo iei Taré cedu reore, eedure marigudu pobo okwa bakowu keje, ere tubujodo ia aroe eimejeragei. 

Mare ire tao Abraão tawuje pobo okwa bakowu piji, ire reko Canaã kejewu moto jamedu boe kajeje, ire rekodajiwuge emagaguragado. 

Ire Isaac maku ai, ire Jacó mare Esaú maku Isaac ai. Ire Seir torekari maku Esaú ai, Jacoi turawuje Egito kae tore ebo du tonaji. 

Du keje Icare ire Moisés Aarão mage erojai, ire Egito kejewuge etogorido, iro rakarewu tuginoiwu boe tabo. Ire tado tadawuje nowu moto piji. 

Mare taomage etaregodui pobo maerewu okwa kae dukeje, Egito kejewuge eregodure eregodaji to imarido boe tabo, kowarudoge ewugejewuge ebo, jii Pobo Kujagu maerewu kae. 

Emagore iwogai ire taedudo Egito kejewuge epiji, ii boetugu mugudo tagoiadoda dutabo. Ire pobo maerewu barigu eiogi, dure ure ekowuje. 

Taerdure taeku tabo iroi Egito keje duji, durekodaji tamugu raicigore boe makodu tada. 

Ire tarego amorreudoge emugui Jordão bakowu kejedu eno moto kae. Erugodure tai, mare ire emagu tagera kai, tare tamugudo eno moto keje, ire eeda kedodo tagododai. 

Moab kejewuge eimejera Balac, Sefor onaregedu, ure turagojedo jamedu, rugodure Israeldogei, makore Beor naregedu Balaão bogai uwo eiwo pegado du bogai. 

Mare imi itaidukare iwiapagawo bataruji, du kodire Icare ure tuwadaru pemegarewu bu tawugeje, ire taginorudo iera piji. 

Tai tawu Jordão kajeje dukeje, tagaregodui Jericó kae dukeje, nowu bakurirewu kejewuge erugodure tai, durekodaji, amorreudoge, ferezeudoge, cananeudoge, hititadoge, gergeseudoge, heveudoge, jebuseudoge, erugodure tai jamedu, mare ire emagu tagera kai. 

Ire atuge etudo tagododai duwugere tuiodo nowu boe ewugeje tabiji, amorreudoge eimejerage ei pobedu ewugeje jamedu, tago tariga rairewu bokwa tabo, tawaiga bokwa tabo. 

Oinore ire tamaragodukare jiwu moto maku tagai, ire tamugudo takare towujewu bakurireuge etada, tagogwagere takare tuguwu parera iguru kurodu boeji, oliveira iguru kurodu boeji. 

Nowu kodi, Josué akore boe eiamedu boe ji tabagududo Paoce, tawiapagado ji tawabo pemegarewu jetororewu tabo. Taomage ewiapagare jiwu pobo bakowu keje, Egito keje, aroe eimejerage pagapagawuge ewarigu tabiji, tawiapagado tu Pao ji. 

Mare taerdu pegamode tawiapagawo Pao ji ma, tawiapagado toro iage ewogai awuji; taomage ewiapagare jiwu pobo okwa bakowu kejewuge ewogai rakudu, iarema amorreudoge eno aroe eimejerage ewogai, duwuge eno moto keje taedure. Imirema, iwobe ebo, cewiapagamode Pao Aroe Eimejera ji. 

Icare boe egore cemearudaei cewo cegera ra Pao pijidu, mugu jaedo cebiji; mare Aroe Eimejerare pago Aroe Eimejera rema; ure cegi, ceomage cedawuje Egito moto piji, boe erorerui cei dupiji; ure turo kurirewu towuje ceegai, aiwore cegodure kejewu awara jamedu boe keje, cegodui boe eiamedu boe ekori dutabo. 

Paore boe epadui pumekejewu boe eiamedu boe ewarigu cegoda piji, mugure awu moto kejewu amorreudoge jamedu. 

Du kodi Icare, cegi jamedu cewiapagamode Pao ji, ceno Aroe Eimejera nure ema kodi. 

Josué akore oino boe ji taroiwa modukare tawiapagawo Pao ji; paga karega, Aroe Eimejera pemegarewu nure ema, joku iru barikare kodi. Umodukare tu je, tai taboru barigu ji taro pegarewu tabo. 

Tamode tagera ra Pao piji ma, tawiapagamode ia aroe eimejerage pagapagawuge ei ma, umode tugirimi tuibagi, Icare, ro pemegai tai durekodaji, ro pegamode tai, umode taeda kedodo. 

Mare boe egore oino Josueji boro! Cewiapagamode Pao ji! 

Josué akore oino boe ji tamearudure pu akoinoduji, tai tageragu Pao ji, tawiapagawo tu ji. 

Egore cewiapagare pu akoino duji.

Icare Josué akore kode, aroe eimejerage tuginoiwuge ewarigu tabiji, tawabodo tuiekirimi Pao Israeldoge eno Aroe Eimejera ji. 

Boe egore oino Josueji cewiapagamode ceno Aroe Eimejera ji, ceromode nono bataru rekodaji. 

Oinore nowu meri keje, Josuere tuwadaru maku tuwobe etai Siquém keje, tui boe eroiagudu maku etai dutabo. 

Ure nowu inodu jamedu bu Pao o boe eroiagudu padure kejewu bapera keje. Du kejere, ure tugeragu ia tori kurireuji, ure rakojedo nono, mugure makudure Pao aiwu moto kejewu carvalho i kuda. 

Icare makore oino boe eiamedu boe ji awu tori mugumode woe pamagai pawadaru maku puai du reore; paga karega, mearudure Pao akoi paidu jamedu boeji. Emare okituwamode tai, takawo tagera ra Pao Aroe Eimejera piji. 

Du rekodaji Josué imadure boe ji, eture tu tu tumugurewo boe kae. 

Nowu inodu rekodaji, Josué, Nun onaregedu, Pao utugare, bire to jorui 1 0 cedu keje. 