
Jeremias, Helquias naregedu, bataru: 

Pao bataru aregodure iwogai: 

Ii atowuje ace kuri tada duotodai, iorduware ai; ai atawuje piji duotodai, ire kruca bu awugeje, ire profetado aki ia boe tuginoiwuge etai. 

Inagore oino o! Ioga Aroe Eimejera! Iorduwakare imago ji, negedrogu nure kimo imi kodi. 

Icare Pao akore oino ii akago kaba negedroguie ure aki. Atumode imode irojai aewu boe etae, amagomode imode aerduwado jiboe jamedu boeji. 

Apagudu kaba iaboe iaboece; iragojemode akabo iwo akinorudo. Aroe Eimejera bataru. 

Du rekodaji, Pao ure tugera raido itae, dukeje ure tugera bu inogwa keje, akore oino ii ire iwadaru bu akogwa keje. 

Awuji ire amugudo padure pemekejeboe eiamedu boe ewugeje, awo boe tawuje, awo boe jeta kedodo; awo boe pegado, awo boe butudo; awo boe pemegado, awo boe tugu. 

Nowu du kodiwu keje, Pao bataru aregodure iwogai tagoi oino dutabo: 

Amode apeagajejewu kogudo, amode aragojedo, imagomode ai jiboe jamedu boe kagado ewiagai; apagudu kaba ece, imodukare apagududo ece kodi. 

Paga karega, awuji ire ado nono ia bakurirewu ro rakarewu reore, ia meriri bure tugudure bai kai du reore, ia ri okwatorurewu meriri cedu reore, boe eiamedu boe eegai Judá kejewu brae eimejerage, Pao bure jore bukejewuge eiamedu boe, boe eiamedu boe eegai. 

Etonamode ai, mare eroiwamodukare ai, iragojemode akabo iwo akinorudo du bogai kodi. Oinore Pao akore. 

Pao makore ii tagoi oino dutabo toro akoiogwari rakaguragado, Jerusalém mearuduwo awadaruji. Amagodo: - Oinore Pao akore imearudaere ai pugeje, awiabutu butui iwugeje akodui mai dutabo; amearudu kurire ii ia nogwaredu mearudu kuri magadu reore, akodui itabo boe makodu tada, ia boe bokwarewu keje. 

Israeldoge eonare Aroe Eimejera ji, boetojiboe nure emage ai: emode kowujewuge emode mori kuricigodo: boe pegarewu butumode ewugeje. Oinore Aroe Eimejera akore. 

Du tabore ire tarego ia boe eeda ure nono okureboe pa reoreboe kae, tawo pijiboe kowuje, tagamogoduwo oroe boeji. 

Tagirema, tai taremo to dukeje, tare ino moto pegado, tare inoroedo nono pegareboere. 

Sacerdotedoge enoragodukare pudui kaiba Pao mugure? Ure boe ero jetorodowuge ekare boe pa ii; barege kugure ecebage ere tuboru barigu ii. Profetadoge emagore Baal ie tabo, ekodure aroe eimejerage pagapagareuge eregodaji. 

Baru, arodo ja je, nowu inodu kodi, akaiwo kioga kaba rugadu. Oinore Pao akore. 

Iwobe ero pegareure pobe ere iwarigu tubiji, pobojari jerewu nure imi etai kodi karega, ere motoiado pudai, boiako bodureuge, pobo metukare etada. 

Pao makore ii tagoi oino dutabo: 

Toro akoiogwari rakaguragado, Jerusalém mearuduwo awadaruji. Amagodo: - Oinore Pao akore imearudaere ai pugeje, awiabutu butui iwugeje akodui mai dutabo; amearudu kurire ii ia nogwaredu mearudu kuri magadu reore, akodui itabo boe makodu tada, ia boe bokwarewu keje. 

Israeldoge eonare Aroe Eimejera ji, boetojiboe nure emage ai: emode kowujewuge emode mori kuricigodo: boe pegarewu butumode ewugeje. Oinore Aroe Eimejera akore. 

Jacó, Israeldoge eiamedu boe, Tawiapagado Pao bataruji. 

Oinore Pao akore kakoduwu boe ero jetorokarewu jiba eerdure itada, tuwo tuiaedo ipiji, turegoduwo boe biororewu rekodaji, tui biororeboedo pudumi dutabo? 

Enorakare Pao Aroe Eimejera pa? Emare ure cedawuje Egito piji, ure cerego boe makodureuto, moto kororogodu karewu kae, moto kirewu kae, moto boecodure jiwu kae, iaboe iaboe pagare kajejewu moto kae, iaboe iaboe emugukare kejewu moto kae? 

Du tabore ire tarego ia boe eeda ure nono okureboe pa reoreboe kae, tawo pijiboe kowuje, tagamogoduwo oroe boeji. 

Tagirema, tai taremo to dukeje, tare ino moto pegado, tare inoroedo nono pegareboere. 

Sacerdotedoge enoragodukare pudui kaiba Pao mugure? Ure boe ero jetorodowuge ekare boe pa ii; barege kugure ecebage ere tuboru barigu ii. Profetadoge emagore Baal ie tabo, ekodure aroe eimejerage pagapagareuge eregodaji. 

Du kodire imode tagogado pugeje, Oinore Pao akore, imode ikogado tagore etorei. 

Tabagado pobo aiare tabowu moto iere Cetim cedu kae taerduwo, boe eemarudo Cedar keje, tagaiwo birigodudo iaboere tudowuje inodu bogai. 

Boe emodukana to aroe eimejerage edo tududo paga tu je? Mare Aroe Eimejerage karadega. 

Mare iwobe ere To Aroe Eimejera maku mori bokwareboe jipagi. 

Baru, arodo ja je, nowu inodu kodi, akaiwo kioga kaba rugadu. Oinore Pao akore. 

Iwobe ero pegareure pobe ere iwarigu tubiji, pobojari jerewu nure imi etai kodi karega, ere motoiado pudai, boiako bodureuge, pobo metukare etadadu. 

Itore mearutoru bokwareuge, tagirimi. Oinore Pao akore. Imire tagimejerare imi; imode ikeragu tai mito tu tu je bakurirewu boe piji, pobe tu tu boe etuwobe epiji, imode tarego Sião kae. 

Imode jeture taiwugedo iwabo aidu reore, duwuge eetumode tai boe jokodu tabo, tuiorduwa tabo. 

Tagidodumode dukeje, tamagaguragamode tago moto keje dukeje, oinore Pao akore, Boe enogwa butu modukare Pao o irá pemegarewu keje, boe emearudu modukare ji jamedu, boe ewia jetu modukare ji boe ekiarigodu modukare bogai, boe emodukare ia towuje pugeje. 

Nowu dukeje boe egomode oino Pao mugare Jerusalém rema. Boe epadui pumekejedu jamedu boe emode tudo pui Jerusalém keje, Pao Aroe Eimejera ie tabo; boe ekodu modukare tuwabo mearudae pegarewu rekodaji pugeje. 

Judia Kejewuge eimejerai Cosias du kodiwu keje, Pao bataru aregodure iwogai tagoi oino dutabo: 

Amode atowuje ace tada duotodai, iorduware ai; amode atawuje ace piji duotodai, ire kruca bu awugeje, ire iwadaru epado aki boe epadui.

Pumekejedu etai. 

Amode epeagajejewu kogudo, amode aragojedo, imagomode ai jiboe jamedu boe kagado ewiagai; apagudu kaba ece, imodukare apagududo ece kodi. 

Paga karega, awuji ire ado nono ia bakurirewu ro rakarewu reore, ia meriri bure tugudure bai kai du reore, ia ri okwatorurewu meriri cedu reore, boe eiamedu boe eegai Judá kejewu brae eimejerage, Pao bure jore bukejewuge eiamedu boe, boe eiamedu boe eegai. 

Etonamode ai, mare eroiwamodukare ai, iragojemode akabo iwo akinorudo du bogai kodi. Oinore Pao akore. 

Pao bataru makudure Jeremia ai, tagoi oino dutabo: 

Toro, aragojedo Pao uwaiporo keje, awadodudo awu bakaruji judéia kejewu taiamedu boe tawiapagado Pao bataruji. Tare taremo Pao uwaito tawo tabujodo jiwu Judá uwobe taiamedu boe, tawiapagado Pao bataruji: 

Oinore ore boe jamedu cewu Israeldoge eno Aroe Eimejera akore Tago awara pemegareuji, taro jetorodo. Iragojemode tagabo awu taeda keje. 

Taio kaba boe ewadaru pagapagarewu keje. Tagago kaba Pao uwai, Pao uwai, Pao uwai oino. 

Tagodumode tagaidu tabo awara pemegareuji ma, taro jetorogodumode iaboe ji jice woje ma, taroreru modukare ia moto kejewugei, marenaruei, okoge bokwareugei ma, tamodukare ro pegakareuge eku redo awu moto joki ma, tagodu modukare aroe eimejerage pagapagareuge eregodaji, tawo tabegadodu bogai ma, Imode taragojedo awu boe eeda keje, ire maku taomage etai jii jewu moto keje. 

Mare tamearutorure boe emago pagapagareuji, otobijiboe bokwareuji, U! Tagiwogure, tare boe ewido, taerebarire, tare tago taromodedu pagado, tagodure ia moto tuginoiwu kejewu brae eimejerage eregodaji, toro modukare ino, kodi karega, dukeje tare bokwadoboe rorewu kowu Baal ai. 

Tadure iwogai, tare tawure bu awu bai mugui woe ikie tabodu tada, tagagoi oino dutabo paginorudodure. Du kejere Icare tare tae kirimi taibagi pugeje, nowu taro pegarewu boe kae. 

Ia dukeje, tamearudae kana ure boe ekiwogae ja iure awu ikie padure kejewu baice?: 

Ioku bokwakare jamedu. Oinore Pao akore. 

Oinore utugare makarewu, Israeldoge eno Aroe Eimejera akore tai barege ewidodu itodudo, tagwagedo ekoduji! 

Paga karega imagokare iaboeji iaboeji taomage ewiagai, awu tai barege ewidoduji, ire tadawuje Egito piji kejewu meriji. 

Mare inagore oino ei 'Tawiapagado iwadaruji: tago Aroe Eimejera rumode imi, iwobe rumode tagi; tago imode taerdudo jiwu awara jamedu boeji ma, taiwo aidugiriwo'. 

Mare emearudukare, ewiapagakare. Paci oino, ekodure tuwabo mearudae pegarewu rekodaji, ere tugirimi tuibagi, ekodukare todobiji. 

Jii, taomagere tudawuje Egito piji jii awu meri kae, ire itugarege profetadoge emagodo tawogai, ire etudo tagae meri jameduji tu tu Ca kuri je. 

Mare emearudukare, ewiapagakare ii. Paci oino, ere cidoru rakaguragado, ero pega kodure tuomage ero pega kori. 

Amode awu boe jamedu boe awadudo etai, mare ewiapaga modukare ai; amagomode ewiegai mare emagomodukare amago jipagi. 

Du kodi, akagomode oino ei: 'Biapagakare Tuo Aroe Eimejera jiwu boe reo, ewiapagakare boe enogituware jiboeji. Emearutoru bokware, arudodure eiabiji'. 

Ikimejera Aroe Eimejera, akire ido boe pa, iorduware, are iorduwado ero pega boeji. 

Imirema, barogo boekorikare jiwu boere reko tuwi kaedu nure imi; iorduwakare inoba ere boedo ii duji. Egore 'Pawo itodu pegado, pawo tawuje jereuge eno moto piji, boe ewiagoduwo ie piji'. 

Mare aki, ino Aroe Eimejera, boe jamedu boe padure akera keje, are akogado boe jetororewu tabo, aerduware boe etoriwuduji, boe ewaboji. Iordumode amode amorido ei duji, paga karega, awugejere ipopeae kodi. 

Oinore Pao akore ii toro, akirodo ia boe epeagajejewu aroiaji, kogudo apeagajeje, mare akaba udo tubegado. 

Ire nowu Pao akoi iiwu ipeagajejewu aru. 

Icare Pao akore ii pemega pugeje, tagoi oino dutabo: 

Akeragu nowu are aruwu apeagajejewuji kogure akajejedu, atudo tabo Eufrate po kae, biado toro ia tori poroto. 

Iture toro ire biado Eufrate po okwai, Pao akoi iidu rekodaji. 

Meri makare durekodaji, Pao akore oino ii aragojedo, atudo toro Eufrate kae, amode akeragu ire ado biado torowu apeagajejewuji. 

Du kodi Icare iture Eufrate kae. Iwaigodure, ire tawuje ire biadowo piji. Mare iordure, nowu ipeagajejewu pegadodure, boe eroiwamodukare iaboe iaboeji tabo. 

Du kodi Icare Pao akore oino ii.

Oinore imode Judá, Jerusalém enojaroi puduidu pegado. 

Oinore Pao akore. Awu ro pegarewu boe etaidukare tumearuduwo iwadaruji, ekodure tuwabo pega rekodaji; ekodure ia aroe eimejerakare emawuge eregodaji, turowo nono etaidu reore, tuwo tubujodo ei du bogai. Awu boe epeagajejewu, boe eroiwamodukare ji pugejedu inodu rumode emage. 

Boe jokodu, ia imedu peagajejewu kogu magai peagajeje du reorere, oinore itaidure Israel uwobe, Judá uwobe eedu pureduwo ii, iwobewo emage, ikuriae, itagaru kuriae, inojaraewo emage, mare emearudukare, Oinore Pao akore. 

Pao akore oino ii amagomode awu iwadaruji ei ioguguru ukare tugado meriji boecoji; paga karega, ia boe ecebae jeture awu iwobe etonaregedu areduji, boe eroiwamodukare tuwo bitudo. Itumode boeto ma, iordunure korire toriga rairewu tabowugei, imode ikirimi baato ma, iordunure boe ewii tuge boi koia duji. Profetadoge, sacerdotedoge emerure toro ia moto tuginoiwu kao jamedu. 

Egore oino anure akera rawuje Judá piji jii je? Kodiba are cedogorido cebagakai jorubokuru bogai dutabo? Cebagare boe butugurewu bogai: boe pemega bokware. Cebagare cebemegagoduwo du bogai, Icare cebagudae boe aregodure. 

Pao Aroe Eimejera, cere boe pa cero pegareuji. Ceomage ero pegareuji, cero pegare ai kodi. 

Akie koia, akaba akera ra cebiji; akaba boedo amuga kurirewu redugodudo. Awiabutudo, akaba are maku cenaiwu awadaru kado. 

Ia boe tuginoiwuge eno aroe eimejerage pagapagareuge emodukana bubutudo? Baru umodu kana pobo rere moto jokiwu bubutudo taobiji? Ceno Aroe Eimejera karega ure aki? Awugejere cegidoru padure, tu akire are boe jamedu towuje kodi. 

Boe kioga karega ure imi, imuga, are itowuje iwo nono ure boe ekorigo, boe erugo puiduwo imi moto jamedu boe keje. 

Iro pegakare boe ji, boe ero pegakare ii jamedu; dutabo boe eiamedu boe emago pegare ii. 

Iordui awadaru jitu keje, ire ikuno awadaru tabo. Iegareae nure awadaruce, iwabo aidae nure ema. Paga karega, inure akie reko itabo, Pao utugare makarewu Aroe Eimejera. 

Ikare imugu imugudo jekare pegareuge etoiadoda iorduwo itaidae jitu bogai etoiadoda. Ipopei akera tabo dukoia ire imugudo iwai poro keje, mare are ikori kowu ii dukoia. 

Kodiba icebae akedu bokware? Kodiba icebae pegarewu bitukare ia jorubo kuru tabo? 

Are nono ia pobo ure boe eekiri pagadowu reore, boe emearutorukare jiwu ia pobojari reore? 

Du kodire, oinore Pao akore amode akirimi ma, imode itugare maragodure inaiwudo aki, amagomode boe motureuji ma, amago modukare boe pegareuji ma, amode nono inogware. Du kejere emagere etumode akae, mare aki karega atumode etae. 

Imode ado nono ia meriri ekurugudurewu ri rakarewu aiai iaboe ebodu reore awu boe etai. Erugodumode ai, mare emodukare tumorido ai; iragojemode akabo, iwo akinorudo ekera piji kodi, Imode akinorudo pegareuge ekera piji, imode akinorudo rorerure boeiwuge ekinogi piji. Oinore Pao akore. 

Pagimejera Aroe Eimejera bataru imedu ure tumearutorudo tumeduia imedu jidu, jiwo pega nure. Upopere kodureboe keje, dutabore uwabore tuiaedo Pao piji. 

Ure nono ia boto ire boe makodu tada. Jiwo aidugiri modukare. Mugumode boe bokware kejeboe keje, boe makodu keje, boe botukare pijiwu, boe emugukare kejewu moto keje. 

Imedu ure tumearutorudo Pao jidu jiwo aidugirimode; upagare bogaiboe Pao rema. 

Umode nono ia i bure tugudui pobo okwai du reore, dure ure tugwa raido pobore kae. Pagudukare boeru aregodumode duji, aru boe meture tudada. Morora amagadukare pudui joru butu keje, tudu botu akedukare. 

Imedu uwabo ro biarewu, ro pegarewu rema. Ioguduba umode boe pa ji? 

Imirema, Aroe Eimejera nure imi, ire iremo boe ewaboto, itaiwore boe etoriwuduto, iwo boe morido tu tu ime etai, ero rekodaji, ere towujeboe reore. 

Pao makore Jeremias jidu: 

Aragojedo, toro moto ri epa uwai kae, toro imode aerduwado iwadaruji. 

Du kodi Icare ire irawuje toro moto ri epa uwai kae. Iordure ji, unure nowu to moto ri kororogo. 

Ui ia aria to nowu rotu tabodu pemega jokodukare jekai ma, ure ia to pemega pugeje, tuiordu pemegai jitu reore. 

Du kejere Icare Pao bataru aregodure iwogai, tagoi oino dutabo: 

Israel uwobe, ia dukeje iromodukana tai awu moto ri epa roi to moto ri jituji. Roto magai moto ri epa iera kejedu reore, oinore tare ikera keje, Israeldoge. Oinore Pao akore. 

Nowu du kodi, pegareuge egore oino pui marigu, pawo boe emearudae pegado Jeremiaji, mare paga karega, boe eroiagudu akedumodukare Pao bure jore kejewu bokwa tabo, boe enogituwadodu akedumodukare jorduwarewu bokwa tabo, boe ewadaru akedumodukare, profeta bokwa tabo. Marigu, pawo okorido pageru tabo, pawiapaga modukare makore jiboeji. 

Mare aki, Ikimejera, awiapagado ii, amearududo onare iiwuge egoi ii duji. 

Emode iro pemegarewu morido turo pegarewu tabo. Ere imedumode tadawu motoiado turugadu! Awiabutudo iragoje kimoi aegai duji imagowo etai, awo boe korii eidu jaedo epiji. 

Are akeragu ii akai, ira ado akeragu ii. Are adurudo ii, are amorido. Ire nono boe enoiogwaraere, boe eiamedu boe enoiogwarire ii. 

Imago keje, imode imago aogado, imagoi oino dutabo boe ewi, boe erorerae! U! Pao bataru ure nono boe ewiegadodure inai, ure nono ia boe epoguraere inai. 

Du kodire inagore ii imearudae modukare inoduji pugeje, imagomodukare ieji pugeje. Mare imearudure iwabo tada ia joru korirewu metui ira boe tada duji; ire idurudo iwo boe kado ji, mare iroiwakare ji. 

Jeremias akore oino imearudure iwobe makareuge emago pegaji: 'Boe epagudaere tubodo pagabo! Tamago pegado ji! Pamago pegawo ji! ' Imedage eiamedu boe ewiapagare ia iro bogai, iwuduwo du bogai. Egore 'Ia dukeje butumode, pamode pamorido ji, paromode ji pagaidu reore'. 

Mare Pao rakojere itabo, ia tugobaigare ro rakarewu reore; du kodire onare iiwuge ewudumode, emodukare tumorido. Epogurumode, boe kodukare emearudae rekodaji dukoia. Boe epoguraemode jii jewu, boe ewiagodu modukare piji. 

Pao Aroe Eimejera ro rakarewu, akire are arokagado ro pemegareugei, akire aerdure boe emearudaeji, boe ewabo kejeboeji, iordudo ai amorido ei duji, ire iro, inago, bu akera keje kodi. 

Tarago roiaoji Pao ai, tamago pemegado ji. Ure marenaru inorudo ro arodureuge ekera piji kodi. 

Jeture barege kugure eiwuge, tare inaguieedo tuwogwado, tare edo taodo boe kao, ire enogwagedowo piji: taiwo pegamode. Oinre Pao utugare makarewu akore. 

Du kodire oinore Israeldoge eno Aroe Eimejera akore jeture uwobe eiwugei: 'Tare inaguieedo tuwogwado, tare edo taodo boe kao. Tare epagudugo, tagaiwokare ei. Ca! Itaiwomode inoduji tadoda, imode taiwo pegado taro pegareuji, oinore Pao akore. 

Imode jetu kimoreuge eto pui ewarigududodure kaewu moto jamedu boe piji; imode edo tugirimi to moto kae, eidodumode, emagaguragamode. 

Imode ia jetumode eiwuge eetudo ei pugeje; epagudu modukare pugeje, emorora amagadu modukare pudui pugeje, ewogwa modukare ia pubiji. Oinore Pao akore. 

Meri aregodumode imode Davi rekodajiwu botudo, oinore Pao akore. Jetumode boe ji brae eimejerage ereore, jorduwa rakamode, umode boe eromodedu, boe jetorogodurewu udo moto keje. 

Nowu meri keje Judá inorudodumode, Israeldoge emorora amagadu modukare pudui. Awu ie tabore emagomode bogai Pao, Pago Boe Jetororewu. 

Du kodire, Pao akore oino meri aregodumode boe egomodukare oino: 'Pao akaru kurido, ure Israeldoge etawuje Egito pijidu'. 

Mare egomode oino: 'Pao akaru kurido, ure Israeldoge etore etawuje cobogiwu moto piji, ure eregodudo kaewu moto jamedu boe piji, ure etarego to moto kae pugeje. 

Joaquim, Josias naregedu, Judá kejewuge eimejerai emadu otoji, Pao bataru aregodure Jerusalém kejewuge etai: 

Oinore Pao akore aragojedo Pao uwai otodai, akagodo Judá kejewuge ure turemo Pao uwaitowuge ewiagai: imagore ai amagowo ei jiboe jamedu boeji; akaba ia iwadaru pijido. 

Ia dukeje ewiapagamode tuwo tugera ra turo pegarewu piji. Du keje ewiapaga modukare ii iiagu boe pegado ei, turo pegarewu koia dupiji. 

Akagomode oino ei oinore Pao akore tawiapaga modukare ii tai taroiagudu duji ma, tawiapaga modukare itugare profetadoge ire emago emagodo tai tu tu je, mare tawiapagakare eidu, ewadaruji ma, iromode awu baiji iro magai Silo jitu reore; imode boe eiwo pegadodudo awu bakurireuce moto kejewu boe eiamedu boe ji. 

Akoi Pao bataru jitu akedu keje kuri je, nowu sacerdotedoge, nowu profetadoge, nowu boe makareuge ere tuwarigu keje, tagoi oino dutabo awimode! 

Kodiba amagore Pao ie tabo akagoi oino dutabo: 'Awu Pao uwai jiwo pegamode Silo jiwo pega reore, awu bakurirewu pegadodumode, boe eedu modukare keje? '. 

Du kodi Icare boe eiamedu boe ere tuwarigu Jeremias keje nowu Pao uwai tada. 

Du kejere, Hananias ure tugeragu ipo mugure Jeremias kejewuji icare ure kado. 

Nowu kodi, sacerdotedoge, profetadoge egore boe eimejeragei boe eiamedu boe ji, egore awu imedu bitodu rumode, paga karega, mako pegare awu bakurireuji, du jire tamearudure tawiaja remawu tabo. 

Mare Jeremias akore boe eimejeragei, boe eiamedu boe ji Pao koiare ure irojai imagowo awu Pao uwaiji, awu bakurireuji tamearudure jiwu iwadaruji. 

Kode, taro pemegado. Tamearududo Tago Aroe Eimejera bataruji, dukeje umode tugirimi turo pegai tai dupiji. 

Imirema, imugure tagera keje, tarodo ii tamearudae rekodaji, tagaidu reore. 

Mare taerduwado: tamode iwido ma, tamode ia ro pegakareboe ku butudo taiogi, awu bakurirewu joki, mugure tadaboe eiamedu boe eiogi. Paga karega, Paore imagodo tai, tamearuduwo tawiaja tabo awu imagore jiboe jamedu beoji. 

Du kodi Icare boe eimejerage emagore oino sacerdotedogei, profetadogei awu imedu bitodu moduka, makore pai Pao Aroe Eimejera ie tabo. 

Icare Aicam, Safã onaregedu, jeture Jeremiaji, makudu kawo boe ekera kai, bitodu kawo. 

Nowu joru mitoduji, boe eimejerai Judá kejewu Sedecias, arire ikera awubodure jorure pobe puibijiwu keje dukeje, profeta Ananias, Azur naregedu, Gabaon kejewu, akore oino Jeremias ji, Pao uwai tada, Pao burejoiage eegai, boe eiamedu boe eegai: 

Oinore Israeldoge eno Aroe Eimejera utugare makarewu akore imode Babilônia kejewu brae eimejera rorerui boeidu pegado. 

Babilônia kejewu brae eimejera Nabucodonosor ure tugeragu iwai tadaboe, re reko Babilônia kaedu jamedu boe, imode udo tugirimi tumuga kae jorumode pobe dukeje. 

Judá kejewu boe eimejera iere Jeconias cedu, Joaquim onaregedu, mare rekodudodure Babilônia kaewu Judá kejewuge eiamedu boe, imode edo tugirimi awu moto kae, imode Babilônia kejewu brae eimejera rorerui boeidu peagirido kodi. 

Icare profeta Jeremias akore oino profeta Ananias ji, nowu Pao burejoiage eegai, nowu boe eiamedu eedui Pao uwai tadadu eegai: 

Oino goduwo! Pao rowo oino! Pao rowo awadaru rekodaji, awu amagore jiboe jamedu boe rekodaji, tui Pao uwai tadaboe jamedu boe, rekodudodure Babilônia kaewuge eiamedu udo tugirimi Babilônia piji tuibagi awo moto kae. 

Mare inogwa magudumode ai, awiapagado imagomode awiajato, boe eiamedu boe ewiajato duji: 

Jii je, profetadoge ekodure itodadaiwuge ekododaiwuge, emagore iaboe eeda keje, ia brae eimejerage eeda kurirewu keje, brae erugodui pudui duji, boe eke boi boe ji duji, boe ekogodae pegareuji. 

Mare makore boe pemegarewu jiwu profeta, boere udo nono Pao o profeta, tu makore jiboe ui tuguo dukeje tu je. 

Du keje Icare Ananias, tui Jeremias itoru kejewu ipo tawuje piji dukeje, ure kado, akore oino boe eiamedu boe eegai oinore Pao akore oinore imode Babilônia kejewuge eimejera Nabucodonosor rorerui boeidu peagirido jorumode pobe dukeje, ii nowu inodu barigu moto kejeboe eiamedu boe eidoru piji dutabo. 

Icare profeta Jeremias uture tudawaraji. 

Ca! Ananiai nowu Jeremias itoru kejewu ipo kado dukeje, Pao makore oino Jeremias ji, tagoi oino dutabo: 

Atudo, akagodo oino Ananias biagai: - Oinore Pao akore are boe eidoru kejewu ipo kado, mare mugato, imode boe eidorugajejewudo meririce. 

U! Oinore Israeldoge eno Aroe Eimejera utugare makarewu akore imode boe eidorugajejewu meriri bu boe epadui pumekejewu boe eiamedu boe eidorugajeje, eiamedu boe eiowo Babilônia kejewuge eimejera Nabucodonosor keje, jire ewiapaga mode. Imode boe kaowu barege eiamedu boe maku ai jamedu. 

Icare profeta Jeremias akore oino profeta Ananias ji. 

Awiapagado Ananias! Pao ukare arojai, akirema are awu boe emearudu pagado amagore jiboeji. 

Du kodire Pao akore oino imode awarigu moto ao piji. Awu joruji awimode; paga karega, amagore jiboe koiare are boedo tumearudae pegado Pao ji kodi. 

Ananias bire nowu joru keje, arii ikera awubodure pobe taci ikera awubowuto dukeje. 

Pao bataru aregodui Jeremias bogaidu: 

Oinore Israeldoge eno Aroe Eimejera akore imagomode awiagaiboe jamedu boe bu bapera keje akai. 

Acebae ko raicigore, acebae nure tubegado, ia jorubokuru bokware acebae epace, ukare tumi. 

Amedage eiamedu boe ewiagodure apiji, ewiapagakare ai; ire boekorido ai boe magai onare iiwu korido du reore, ire iro pega jagudo ai, aro pega kuricigore kodi, aro pegarewu aore du kodire irore oino ai. 

Kodiba akoragodure acebae tada? Akori akedumodukare. Idurure aiaropegarewu koia, akaidure amuguwo aro pegarewu keje kodi. 

Oinore Pao akore imode Jacó uwai pemegado pugeje, inogudumode muga tabo. Bakurirewu towujedumode pugeje, mariguduwu tumuga aoporu keje; brae eimejera uwai mugumode tumuga mitodu keje. 

Boe emago padumode kajeje tuiegare tabo. Imode boe makaguragareudo emage. Imode boe ewiapagado ei. 

Etore emode nono tumagai jao du reore. Eimejerage eedumode ioku kuda, imode rorerure eiwuge eiwo pegado. 

Eimejeramode ia pudumiwu ce. Imagomode bogai itae, umode tuburedo ii. Paga karega, ioguduba umode tuburedo ii? 

Iwobemode tagi, tago Aroe Eimejeramode imi. 

Pao akore oino nowu kodi, Israel uwobe epadui pumekejedu eno Aroe Eimejeramode imi, iwobemode emage. 

Oinore Pao akore ure tuginorudo tariga rairewu pijiwu, uture tuwo tamudowu Israeldoge, boe pemegarewu makudure etai boe makodu tada. 

Paore eerudujaedo pudui, akore ei imearudu kurire ai jii je, du kodire ire akodu jiwo pemegado jii je. 

Imode ikera pemegado ai, atowujedumode pugeje, Israel naregedu aredu! 

Amode akera pemegado ai are akera pemegado taboboe tabo, amode atawuje boe ereru jekarerewu tada. Amode parera iguru tugu Samaria kejewu boe aoporu keje kimo; ure tuguwu umode tugeragu boetojiwu kurodu boeji. 

Paga karega, meri aregodumode oe aiworeuge enoiogwarimode Efraim o torekari keje. 'Marigu, taragojedo, paduwo Sião kae Pao Aroe Eimejera ae'. 

Paga karega, Pao akore oino tagoiogwarido taegare tabo Jaco ji; boe epadui pumekejedu boetojiwu nure ema, oiogwarido ji. Taegaredo, tagera to pui, tagoiogwarido Pao Aroe Eimejerare tuwobe Israeldoge jetu kimoreuge einorudo. 

Icá, imode etarego Akiridoge eiaogwaiwu moto piji, imode eto pui moto okwa jamedu boe piji. Joku bokwareuge, roiwa bokware pudabowuge, kuiarurewu areme, emedure etada: ure tugirimiwuge emagaguragare. 

Etaregodumode toragudu tabo, imode edo tugirimi togwamagudui ii dutabo; imode etarego pobo jeture okwaiwu awara jetororeuji, ewure jetu modukare iaboe iaboeji; paga karega, imire Israeldoge etuodo imi, itonaregedu boetojiwure Efraim rema. 

Pao Aroe Eimejera akore meri aregodumode dukeje imode iwadaru maku pugeje Israel uwobe etai, Judá uwobe etai. 

Cewu ii iwadaru maku taomage etaidu reore karega, ii ikeragu ekeraji iwo etawuje Egito piji dukeje, ewiapagakare iwadaruji, du kodire Icare iwiapagakare ei. Oinore Pao akore. Mare oino imode iwadaru maku Israeldoge etaidu reo imode ino boe eroiagudu mugudo ewabo tada, imode atugodo emearudae tada; eno Aroe Eimejeramode imi, iwobemode emage. 

Egomodukare oino pui jice woje pugeje: 'Taerduwado Pao ji. Paga karega, eiamedu boe emode boe pa ii, kurireuge, biegareuge. Oinore Pao akore. Imode ero pegarewu okwado, iwiabutu modukare ero pega boeji pugeje'. 

Meri aregodumode dukeje imode ire iwadaru maku Israeldoge etaiboe, Judá uwobe etaiboe towuje. Oinore Pao akore. 

Nowu meri keje, nowu du kodi, imode boe a pemegarewu botudo Davi piji, duwu umode boe eroiagudu, boe jetororewu udo tuku je. 

Nowu meri keje Judá inorudodumode; Jerusalém kejewuge ewudugugodumode; boe emode nowu bakurirewu iedo oino paore pago boe jetororewu rema. 

Brae eimejera utugarege kurireuge egore oino ji Jeremia jiboeji awu imedu bitodu rumode, ure mugure awu bakurirewu tadawu tugobaigarege, boe eiamedu boe, emorora amagadudo pudui awu tuwadaru tabo. U! Awu imedu jemarukare boe butugurewu bogai awu boe etai, mare boe pegawo ei du bogai. 

Icare brae eimejera Sedecias akore mugure tagera keje; brae eimejera roiwa bokware taegai kodi. 

Du kodi Icare ere tugeragu Jeremias ji ere barigu brae eimejera onaregedu Melquias o motoiato, tugobaigarege ewororo keje, ere udo turawuje bukigu tabo. Pobo bokware nowu motoia tada; roture ure tu rugadu; Icare Jeremias tudure nowu rotuto. 

Du kodire Hebed-Melec ure turawuje brae eimejera uwai piji, uture brae eimejera ae tagoi oino jitu tabo: 

Ikimejera boe eimejera, nowu ime ero pemegakare turoi Jeremias jituji, ere barigu motoiato; bimode nono tuge boi koia, boe eke bokware bakurirewu tada kodi. 

Du kodi Icare brae eimejera akore oino Hebed-Melecji akeragu ia imei 30 ceduji, profeta Jeremias tawuje motoia piji, bimodedu otodai. 