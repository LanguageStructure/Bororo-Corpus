
Judá kejewuge eimejerai Jeoaquim cedu, jorui pobe ma jewu metuia bokware dukeje, Babilônia kejewu brae eimejera Nabucodonosor aregodure Jerusalém kae ure bakuredo tabo. 

Paore Judá kejewuge Eimejera Jeoaquim maku iera kai, ure Aroe Eimejera uwai tadawu ia oroe makuai jamedu. 

Ure reko Senaar moto kae, ure enoroe edo mugudo to aroe eimejera enoroe jeture tadawu bai tada. 

Nowu brae eimejera akore jeture tuwai jiwu Aspinaz ji uiagu ia israeldoge kurireuge, ia ipare pemegareuge, motureuge, etarego etarego pudae, jorduwa rakareuge, ukare tudo co co tumearudae towuge, roiware tumaragoduwo brae eimejera uwai tadawuge, duwugere etaregodumode dukeje eerduwadodu mode caldeodoge ewadaruji, eno bapera atugoji. 

Duwugere brae eimejerare boedo enogwagedo tuwai tada ture kowuje boeji, tugudure cewu parera kuruce. Jorumode pobe ma jewu metuia bokware eerduwadodu keje, durekodaji, emaragodumode brae eimejera uwai tada. 

Ia judeudoge emedure etada, duwugere Daniel rema, Ananias rema, Misael rema, Azarias rema. 

Nowu brae eimejera ure ekiedo tuginoi ure Danel iedo Baltassar; Ananias iedo Sidrac; Azarias iedo Abdênaco, oino. 

Mare Danielre tudugu tudo tukawo turorogodudo nowu brae eimejerare ko boe tabo, nowu kudure cewu parera kuru tabo jamedu; makore nowu jeture nonowu tukawo tumode turorogodudo taboboe kowuje. 

Kodire Paore nowu jeture nowu bai jiwu mearudu kurido Daniel ji, mare nowu imedu akore oino Daniel ji ipagudure ikimejera, ure iorduwado tamode koboe, tagudumode ceboe jiwu, jordumode taekai tamedage ee reore, dutabo tamode brae eimejerado ikidoru kado. 

Du kodi icare Daniel akore oino cewu jeture bai jiwure jetudo nono tumuga towu oebatoduwo Daniel ji, Ananias ji, Misael ji, Azarias jiwuji: 

U! Kodire, amode merido ikera pudogidure akoebatodui cei dutabo, du tonaji boe a kodure maiwu maku cegeje pobo tabo tu je. 

Du keje akoebatodumode cereuji, ipare enogwagere brae eimejera uke jiwuge ereuji; aromode cei akoebatodui ceidu rekodaji. 

Aidure nowu egoinoduji. Du kodi icare oebatodure ei merii ikera pudogidure du tonaji. 

Nowu meri ikera pudogidu reoredu akedu keje, ee pemega kodure, ekodu raka kodure, nowu okwagere brae eimejera uke jiwu ipare eiamedu boe epemega, eraga, kori. 

Du kodire nowu aiwore eiwu ukare nowu brae eimejera okwagere jiboe, nowu parera kuru, ukare maku etai; areboere ure maku etai tu je. 

Paore nowu ipare ei pobe puibijidu eerduwado eerduwamode jiboe jamedu boeji. Daniel jeonare tuwo boe pa boe enuiao padui pumekejedu jamedu boeji. 

Nowu jorui pobe ma awu metuia bokware akedu keje, nowu jeture brae eimejera uke jiwu ure nowu ipare erego Nabucodonosor jorduwo ei. 

Brae eimejera makore ei, jordukare ia ui nono Daniel, Ananias, Misael, Azarias, ereore duji; du kodi icare eedure brae eimejera apo. 

Brae eimejera unorai ei boe eerduwa jamedu boe jitu keje, ure boe pa eerduwa kodui ikera pudogidure nowu mugure to moto kejewu jorduwareuge eiamedu boe eerduwa kori. 

Daniel mugure nono jii Brae Eimjera Daniel jetui nowu moto jiwu o joru boetojiwu kae. 

Nowu du kodi Davi akore oino Nabucodonosorji aki, cegimejera, anuiaore oino aerdure ia ure nono boe ereoreboe kuricigoreuji. Nowu ure nono boe ereoreboe kuricigore rugadu; urugu peri peri rakaguragare; Unure turagojedo atogi, ure nono boe epagudae pegareuji. 

Meriri ekurewu remawure nowu boe ereoreboe aora rema; meriri kigadurewu morora, kana, rema. Meriri eku arugudureure kuri, aki, rema. 

Meririre pogora rema; meriri, roture, bure rema. 

Akaiwore jitu keje, ia tori buture torekari piji, ia boe ekera tabo karega; jeture nowu ure nono boe ereoreboe ui meriri, rotu, ceduji, ure rugududo. 

Du tabore nowu meriri, rotu, meriri arudugodurewu, meriri kigadurewu, meriri ekurewu, jorugudure ema pi tuku je; ure nono bai ki bororo keje joru butu tabodu reore. Bakurure reko; iaboe iaboe mugukare uiageje; mare nowu jeture jiwu tori ure tudo nono ia torekari kurireure, dure moto jamedu boe korobadudo. 

Anuiaore jiboe reno; dure icare cemode nowu inodu kagado, cegimejera awiagai. 

Akire brae eimejerage eimejera nure aki, duwure Paore aetui boeidu maku akai; ure aduru, akuricigoredu maku akai; aro kuda ure ime etore, boe kaowu barege, baru oto jiwu kiege barege, emugudo. 

Akire cewu ure nono boe ereoreboe aorare meriri ekurewu rema, dure Paore awu boe eiamedu boe bu akera keje. 

Aregodaji, ia moto tuginoiwu kejewu boe emode turagojedo, ero raka kodure duku aeture jiboe ro raka kuda; dukeje ia pugejewu, meriri eku arudugodurewu reoreboe aregodumode; moto kejeboe jamedu boe mugumode iera keje. 

Du keje, ia rekodajiwu umode, durumode nono meriri durure; meriri magai boe jamedu boe pegado, rugududo, du reore, oinore awu umode nowuge eiamedu pegado, rugududo. 

Aerudumagai jitu reore, bure, bureko, ure nono rotu reore, meriri reoredu, ia boe etuwobe kadodui puiatodu umode, mare umode nono meriri reore biega tu je. 

Aerudumagai meriri okoi rotu kao du reore, bure, bureko, ia ure nono rotu reore, ia ure nono meriri reore, du reorere ia nowu moto kejewuge ero rakamode, ia ero raka modukare. 

Aerdui meriri rotu tabodu jitu ure nono, mugumode puapo boe ekera makudu magai puaidu reore, mare togodu kai puapo, meriri oko modukare rotu kaodu reore. 

Mare awu brae eimejerage eetui boe ji dukeje, Pao umode ia baru pijiwu ia jeture boeiboe akedumodukarewu arego, dure butumodukare iaboe ewadaru keje, duwu iaboe emodukare jeta kedodo; butumodukare iaboe iaboe ewadaru keje; dure karega, umode nowu padure pumekejewu boe eiamedu boe erugududo; ema rema rakojemode jii je. 

Duwure jebatodure cewu tori butui torekari piji, ia boe ekera koia karega, ure nowu meriri, meriri eku arudugodurewu, rotu, meriri kigadurewu, meriri ekurewu, ure rugududo ema. Pao kurirewu ure awu inodu awadudo brae eimejera biagai, oinoie boemode, ia meri keje, duji. Anuiaore jiboe boe jokodu rema, ire kagadodu boe emearutorae rumode ema. 

Nowu du kodi, brae eimejera Nabucodonosor akore sidrac, Misac, Abdênago, boe jokoduna tawiapagakare ino aroe eimejeragei? 

Tagare tabujodo ire towujewu meriri ekurewu Aroe Eimejera ji? 

Icá! Tare tado tarugadu tamearuduwo meriri iworewu, meriri ikurewu boe padui pumekejedu akoji ma, tamode tabujodo ire towujewu aroe eimejera meriri ekurewu ceduji ma, pemegare; mare tamodukare tabujodo ji ma, kuri je tawarigudumode ia joru ja uru rakareuto. Kakoduwu Aroe Eimejeraba umode taginorudo ikera piji? 

Icare Sidrac, Misac, Abdênago, egore oino nowu brae eimejera Nabucodonosor bataru jipagi ceerdu pemegare cemago kawo awadaru jipagi. 

Boemode oino amago rekodaji ma, cemaragodure aiwu ceno Aroe Eimejera roiwamode tuwo ceginorudo. Umode ceginorudo nowu joru rakarewu piji, brae eimejera akera piji jamedu. 

Umodukare ino dukeje, aerduwado, brae eimejera, cewiapaga modukare ako aroe eimejeragei, cemodukare cebujodo are towujewu aroe eimejerai meriri ekurewu ceduji. 

Du kodi icare, nowu brae eimejera Nabucodonosor korigodu kuricigore, ure tuie pegado Sidrac, Misac, Abdênago magei, ure boe edo joru ko tugori ikera awubodure pobe taci ikera awubowuto, ure ia tugobaigarege durureuge edo Sidrac, Misac, Abdênago mage ekera, ewure gogudo, ewo ewarigu nowu joru uru rakareuto. 

Nowu ipare ei pobe ma awu metuia bokwaredu emerure jice woje, jice woje, nowu joru oiadoda, turagodui Pao ukeroia jitu tabo tui akaru kurido dutabo. 

Nowu du kodi, Azarias turagojei joru oiadoda, okwamagudure oino Pao ji: 

Pao Aroe Eimejera, akaba akera ra cebiji jii je, akaba awadaru makudui cenaidu okwado. 

Akaba akogudui cedabodu akedudo, ameduia Abraão koia, atugare Isaac koia, are pemegadowu Israel koia; duwuge eire amagore amoduie etore emagado nono baru tadawu kuiejedoge emaga du reore, pobo maerewu okwa kejewu kugaru reore. 

Cegimejera, cewiegare boe epadui pumekejewu jamedu boe ewiega kori; moto kejewuge eiamedu boe ere cewiegado, cero pegarewu koia. 

Icare boe eimejera bokware, profeta bokware, boere boe maku aiboe bokware, bitodureboe bokwa, akiró bokwa, jeredudu rorewu bokwa; boere boetojiboe maku akai awo ako boe pemegarewu maku pudaiboe muga bokware jamedu. 

Mare akeragu cei, cewabo kiarigodure dutabo, cedaroe biegadodure dutabo, barege kugure, tapiradoge ewidodu reore, ia makaguragarewu barege kugure eka kuricigorewu bitodureuge ereore, du reorere awu cere makuboe rutuwo awuji akae, awo cerego akabo jii oto pa kae ma, mearutorure aiwuge epoguru kawo. 

Icare cere cedo pui akae, cewabo jamedu boe tabo, cebagudure ace, ceemarure ae bogai. 

Akaba cemugudo ceboguru tada, mare akaiwodo cei akogudu tabo, akaidu pemega kuricigoredu reore. 

Ceginorudo aro pemegarewu tuginoiwu tabo; akagaru kurido, Pao Aroe Eimejera. 

Mare Pao o tupa ure turawuje nowu joruto, tuwo tumedagedo nowu iparece. 

Boewo akagaru kurido, akie kurido, arugu kurido! 

Boe ego pemegawo ai, ceomage eno Aroe Eimejera. 

Boewo akagaru kurido, akie kurido, arugu kurido! 

Boe ego pemegawo ai, ie pemegarewu, ie urugurewu. 

Boewo akagaru kurido, akie kurido, arugu kurido! 

Awai pemegarewu keje arugu jorugure jii je du kejwu keje. 

Boewo akagaru kurido, akie kurido, arugu kurido! 

Amuga keje, are amorido akonare jiwuge ei dukeje. 

Boewo akagaru kurido, akie kurido, arugu kurido! 

Boewo akagaru kurido aerdiware boe biadodureuji kodi. 

Boewo akagaru kurido, akie kurido, arugu kurido! 

Are amugudo Tupadoge eimejerage etaogeje. 

Boewo akagaru kurido, akie kurido, arugu kurido! 

Paore towujeboe jamedu boe, ie kurido. 

Boewo akaru kurido, ie kurido, urugu kurido! 

Icare nowu brae eimejera Nabucodonosor aiwore, je rore ta je, akore oino tudugaregei pare barigu joru towuge ekare pobe ma jewu metuia bokware? Egore ji boe jokodu, Cegimejera! 

Akore pugeje dutabore iordu nure pobe puibiji du emeru nure joru kao jice woje, jice woje, tugera, tuwure kogu kadu tabo, emearudukare ia boe koriji joru oiadoda. Ei pobe puibijidu ere nono Aroe Eimejera onaregedu reore. 

Du kejere akore sidrac, Misac, Abdênago eno Aroe Eimejera akaru pemegare. Ure to tupa rojai uwo nowu tudugarege einorudo, emearutorure pudui kodi; ewiapagakare brae eimejera bataruji, ere tumagu tuwi kai, tuwiapaga kawo ia aroe eimejeragei jice woje to Aroe Eimejera piji. 

Nowu du kodi, brae eimejera Baltazar ure tuge pemegadodu kurido tudugarege kurireuge etai, dutabo kudure parera kuruce ebo. 

Parera kuru jetui pudui dukeje, ure tuo Nabucodonosor re tugeragu Pao uwai piji Jerusalém kejewu ruwobo meriri ekurewu cedu, meriri kigadurewu cedu edo arego nono pudae, tuguduwo tabo parera kuruce nowu tudugarege ebo, tuwire ebo, mugure tuwai tadawu areme ebo. 

Du kodi icare ere nowu ruwobo meriri ekurewu cedu, meriri kigadurewu cedu, arududodure Pao uwai piji Jerusalém kejewu arego nono ae, du tore ekudure parera kuruce, ema, utugarege, Uwiere, jeture uwai tadawu areme. 

Ekudure parera kuruce tui to aroe eimejerage meriri ekurewu cedu, meriri kigadurewu cedu, meriri eku arudugodurewu cedu, meriri koadurewu cedu, irá cedu, tori cedu, ekie kurido dutabo. 

Du inodu tonaji kuri je, ia boe ekerako ure tuguo tui boe atugodo dutabo nowu brae eimejera uwai motori keje, jorugu mugurewo otodai; nowu brae eimejera jordure nowu boe ekerako roi boe atugo jitu tabo duji. 

Kuri je, nowu brae eimejera je kigadure pi tuku je, mearudaere morora amagadudo pudui; dukeje icara pogora kugudugodure, pogodawu jeture pui. 

Du kodi icare ere Daniel reko nowu brae eimejera ae, dure akore oino Daniel ji akina Danielre aki, iogware arego Judá pijiwuge ia kana ure aki? 

Imearudure Aroe Eimejerage ewadarui ai duji, aerduwa rakaguragae ime eerduware jiboeji. 

Mare imearudure akagoiwai awo boe pa awo biareboe kagado duji. Du kodi icare aerduwamode amagowo awu atugore moto ri keje boeji, amode ido boe pa akore duji ma, akudawu kurukururewu metumode ai, ia akuie meriri ekurewu kogumode akidoru gajeje, pobe ma jewu metuia bokwarewu rumode aki aetui iwobei dutabo. 

Icare Daniel akore oino nowu brae eimejera jekai ako mea jamedu boe muguwo akabo, nowu ako akiró maku iaboe etai; Imagomode awu motori kejeboeji brae eimejera bogai, imode jorduwado inoba ure kodiba akoino. 

Akonare baru tadawu Aroe Eimejera ji; ere Pao uwai tadawu oroe arego akae, icare aki, atugarege, awire, awai tadawu areme ekudure parera kuruce to. 

Jamedu, are apujodo aroe eimejerage meriri kigadurewu ceduji, meriri ekurewu cedu, meriri eku arudugodurewu cedu, meriri koadurewu cedu, irá cedu, tori cedu, eiameduji, duwugere eerdukare, emearudukare, eerduwakare. 

Du tabo akare Pao Aroe Eimejera ie kurido, iera keje akaroe mugure, akawara mugure. 

Du kodire icare ure nowu boe ekerado nowu boe atugo bu motori keje. 

Oinore nowu boe atugo akore 'Mâne, Técel, Pársin'. 

Dure oino: 'Mâne' paore aetumode boeidu meri oto pa bu, ure akedudo. 

'Técel' amodudu remagudure boe emodudu remaguda keje, amodudu ukare turugadu. 

'Pársin ' aeture jiwu moto kadodure oiado; makudure Média kejewuge etai, Pérsia kejewuge etai'. 

Nowu du kodi, nowu moto kejewu brae eimejera utugarege kurireuge etaregodure, eerdure Daniel okwamagudui to Aroe Eimejera jituji. 

Du kodi icare eture brae eimejera Dário bogai, egore oino ji akare ia bapera atugodo tagoi oino dutabo arimode mito, iaboe enogwa magudumode ia Aroe Eimejera ji rabodu, iarema ia imeduji rabodu, apiji ma, barigududodumode adugo agareuge eiarito? 

Brae eimejera akore oinore ure Média kejewuge, Pérsia kejewuge eroiagudu rekodaji; dure boe emodukare okwado. 

Du kodi icare egore oino nowu brae eimejeraji pugeje cewu meture rekodudodure Judá pijiwuge etadawu iere Daniel cedu, biapagakare ai, cegimejera, biapagakare cewu akagore boe ero kaiagu duji jamedu, paga karega, okwamagudu kigodure pobe ma jewu metuia bokware tu tu meri jameduji. 

Nowu brae eimejera, tumearudui nowu inodu jitu keje, kiarigodu kuricigore, mare aidure tuwo Daniel inorudo; ure tudurudo ji meri rekodu kae tuwo inorudo du bogai. 

Cewu ime eture puapo brae eimejera bogai, egore oino ji cegimejera, aerduwamode Média kejewuge, Pérsia kejewuge eroiagudu akoe: brae eimejera o boe eroiagudu jamedu boe, jekirimidodu modukae. 

Du kodi icare brae eimejerare edo Daniel reko adugo agareuge eiarito. Icare brae eimejera akore oino Daniel ji amearutorure tu tu jiwu Ako Aroe Eimejera umode akinorudo. 

Ere ia tori arego, ere mugudo nowu barege eiari okwa keje; nowu brae eimejerare to kruca bu keje, nowu tudugarege kurireuge eno kruca tabo jamedu, iaboe iaboe ekera amagadu kawo Daniel jitu bogai. 

Du rekodaji icare, nowu brae eimejera uture tuwai kae; ukare boe ko nowu boecoji, makokare ia tuge bogai, nore kori okware joku piji. 

Kuri barogwato, ure turagojedo, uture ake tabo nowu adugo agareuge eiari kae; puredugodui eiari jitu keje, makore Daniel bogai, tumago kiarigodu tabo aroe Eimejera jerewu utugare Daniel, awiapagare tu tu jiwu ako Aroe Eimejera ure akinorudo adugo agareuge epiji? 

Du kodi icare Daniel akore oino nowu brae eimejeraji brae eimejera, aragoje raicigodo! Ino Aroe Eimejerare to tupado awu adugo agareuge eia mi; du kodire erokare ia turo ii, paga karega, jordure iaboe iaboe kae ii tuiegai duji. Mare, iro pegarewu ukare aegai jamedu, ikimejera.

Kodi icare nowu brae eimejera jekaregodu kuricigore, du kodi icare ure boedo Daniel tawuje nowu motoia piji. Ere Daniel tawuje motoia piji dukeje, jordukare ia jepaeji joki, mare mearutorure to Aroe Eimejera ji kodi. 

Du kodi icare nowu brae eimejerare boedo nowu mako pegare Daniel jiwuge eiamedu boe ekogudo, ewariguduwo nowu adugo agareuge eiarito, emage, etore, etuwire; duwugere etaregodukai nowu eiari upo kaedu otodai, nowu adugo agareugere tugeragu ei, ere era jamedu boe rugadu kado. 

Du, nowu inodu rekodaji, nowu brae eimejera Dariore bapera atugodo mugure moto jamedu boe kejewu padure pumekejewuge eiamedu boe etai, tagoi oino tabo itaidure boekori, boe uru kawo tai! 

Inure ia bapera atugodo, ieture jiwu moto jamedu kejewuge eiamedu emorora amagaduwo pudui, epagudugoduwo Daniel o Aroe Eimejerace; paga karega, Aroe Eimejera Jerewu nure ema kodi; rakojere jii je; jeture jiboe jamedu boe pegadodu modukare, oto padumoduka. 

 Ure boe einorudo, turo tuginoiwu, turo kurirewu tabo baru tada, moto keje; du ure Daniel inorudo boekori rakaguragare jiwu adugo agareuge epiji. 

Daniel ure tumoridodu makaguragare, brae eimejerai Dário du tonaji, Persamage eimejerai Ciro du tonaji jamedu. 

Imi Daniel, iordure boeco tadawu inuiao tada, bakurui pobe puibijidu ui pobo maerewu amagadudodu kuricigodo duji. 

Ia barege kuricigoreuge ei pobe puibijidu ere tudawuje pobo maerewu piji, duwuge ekare nono pureore. 

Boetojiwu ure nono adugo agareure; ikodore nono aroeceba ikodore. Itaiwoi ji kimo dutabo, ikodo tawujedure, rakojedodure moto keje tuwure ei pobe dutabo, ure nono ia imedure: ime ewabo makudure ai. 

Du kejere icare iordure rekodajiwu barogoji: ure nono ia barogo bu kurireure; unure tumegido, o kogure boe jurai pobe ma jewu metuia bokwaredu kajeje; boe egore oino ji aragojedo, boe kodu kowuje du kuricigodo. 

Du inodu rekodaji, itaiwo kimo tabo, iordure ia barogo tuginoiwu je padure, ure nono ia adugo coreure; ikodore pobe puibiji, aorare pobe puibiji; boe ero raka makudure ai. 

Nowu inodu rekodaji, iordure, boeco tadawu inuiao tada kimo, eregodajiwu barogoji; boekori pega remawu nure ji, boe epagudaere ema, duru rakaguragare. Ore meririce, pega remawu nure; ure boe kowuje tui to jodo ja ja keje dutabo, tui tuwure bu jetu kimorewu keje dutabo. Ure tuginoi, kodure boetojiwu barege ekori; ukigare ikera pudogidure jamedu. 

Itaiwore nowu ukigaji kimo dutabo, ia ukiga biegarewu boture, dutabore icare kodure boetojiwu ukiga tawujedure pobe ma jewu metuia bokware, kodure boiwu ukiga koda piji. Ia boe eekureboe padure awu ukiga oto keje, ure nono boe eekure; ia boe enogwa padure keje jamedu, mako nure togwa kori tabo. 

Inoebatudu nure ji: ia boe emuga mugudodure, ia imedu codurewu ure tumugudo keje. Ukudae kigadure nono bokwaro kigadu reore; ao kigadure nono ia barege kugure ewu kigadu reore. Joru nure nowu mugure kejeboece; burere nono imarido uru peri perirewu reore. 

Ia jorui pobo cedu boture otodai. Ia makareuge emaragodure ai, ia makaguragareuge eeture ji. 

Ia boe eimejerage ere tumugudo tumuga keje, icare baperadoge eiadodure. 

Imearudure nowu boe kiga akoi togwa kori tabo, toiogwari rakaeru tabo duji kimo dutabo, nowu barogo bitodure; kodu, ra boe, pegadodure, barigudure joruto, kowuduwo. 

Cewu jeture kimowu barege, ero raka tawujedure epiji, eragojemode jii ia kodiboe kae. 

Inoebatodure kimo inuiaore jiboe tada, dukeje icare ia ure nono imedu reoreboe aregodure tumugui boetugu aogeje dutabo, ure tuburedo nowu imedu codurewu ae, boere jordudo ji. 

Brae eimejerage ero raka makudure ai, akaru kurirewu tabo; boe epadui pumekejedu jamedu boe emaragodure ai. Ro raka oto padumoduka, akedumodukare; jeture jiboe pegadodu modukare. 

Imi, Daniel, imorora amagadure nowu inodu koia; jordure ji inuiao tadaboere imorora amagadudo ii. 

Ire ipuredo ia mugure nonowu imeduji, inoragoduwo ji, uwo iwie nowu boe jamedu boe kodiboeji. Du keje icare akore ii, ure iwie iordure jiboe jamedu boe kodiboeji, akore.

Nowu barege kurireuge ei pobe puibijidu, ia boe eimejerage ee padumode moto keje dure emage; durekodaji, Pao Aroe Eimejera umode to boe pemegarewu maku utugarege pemegareuge etai, mugumode ebo boe jameduji jii je. 

Du keje icare, itaidure iorduwawo nowu pobe ma jewu metuia bokwaredu boigoduwu barogoji, ure tuginoi tumedage ekori, pega remawure, ore meririce, inogire meriri eku arudugodureuce, ure boe kowuje, ure to jodo ca ca keje, ure tuwure bu kobo aogeje, nowu ukigai ikera pudogiduredu reore mugui aora kejedu, ia biegarewu boture eregodajidu, duotodai kigai pobe ma jewu metuia tawujedure; nowu kiga jokurewu, okwarewu makoi togwa kori tabodu, du kodure tumedage ekori. 

Itaiwo kimo ji dutabo, awu kiga rugodure pemegareugei, unure tumorido ei, jii nowu imedu codurewu aregodu kae, dure ure tugogado Aroe Eimejera utugarege pemegareuge eparu tabo; icare, boe aregodure pudae dukeje, nowu pemegareuge ere turemo to boe pemegarewu kae. 

Oinore akore nowu boiwu barogo ure nono aregodumode boiwu boere; umode tuginoi boe jamedu boe kori, umode moto jamedu boe ko, umode kududo tui tuwure jodo keje dutabo. Nowu ukigai ikera pudogidu rema, ere nono brae eimejerage ei ikera pudogidure, duwugere emode tudawuje awu boiwu boe epiji, du eregodaji ia aregodumode, umode tuginoi boetojiwuge ekori, dure umode tumorido boe eimejerage ei pobe ma jewu metuia bokwareugei. 

Mako pegamode Aroe Eimejera ji, aidumode tuwo Pao utugare pemegareuge eeda kedodo, aidumode tuwo boe, boe eroiagudu, udo tuginoi. Nowuge emagudumode iera kai, ia kodiwu kae. 

Du keje icare boe eimejerage emode tumugudo tumuga keje, emode ro raka aru piji, dutabore pegadodumode, jeta kedomode jii je. 

Boe eiamedu boe ero raka mugui baru kudadu makudumode Pao uwobe pemegareuge etai; jetui boeidu oto padumoduka; brae eimejerage eiamedu boe emaragodumode ai, emearutorumode bataruji. 

Bakaru akedure woe. Imi, Daniel imorora amagadure pudui, iwiri kigadure, ire jetu otorogadu boe jameduji itaora tada. 

Icare inogwa magudure Pao Aroe eimejeraji Pao, Aroe Eimejera Kurirewu, ro rakarewu nure aki, are awadaru maku mearudu kurire aiwuge etai, rore nono ai boe eroiagudu reoreuge etai, aro pemegare ei. 

Icá, cero pegare ai, cere cedao aogado, cei cedaru ai ceroiagudu jamedu boe piji; cewiapagakare atugaregei, ako profetadogei, duwuge emagore akie tabo cegimejeragei, biegareuge eiamedu boe ji. Boemode akagaru kurido.

Cegimejera, cegirema boe emode cebogurudo, boe magai Judá kejewu ime ereore, Jerusalém kejewuge ereore, mugu puredureuge, mugu jaereuge, are ewarigu kaowu moto padui pumekejewu keje, ero pegai ai dukoia. 

Pao Aroe Eimejera, ceboguru padu rumode cee keje, cegimejerage kurireuge, cegimejerage biagareuge ee keje, cero pegare ai kodi. 

Mare aki, Cegimejera Aroe Eimejera, akogududo, awudugugo cei, cere cedao tugu awadaru kuda kodi; cewiapagakare amago ji, cewiapagakare atugarege ako profetadoge emagoi awadaru jituji. 

Nowu meri keje, imi Daniel, ikiarigodu kuricigore; icare imearudure Pao akoi oino ii duji nowu kodi Pao utugare kurirewu Miguel, jeture awobe eiwu, aregodumode. Nowu kodi boe epagudu kuricigomode; boekare oino jii nowu meri kae. Mare nowu kodi awobe einorudodumode, ie padure bapera kejewuge eiamedu boe einorudodumode. 

Unudure moto kudawuge emagaguragare eedadodumode, ia eragojewo jii je du bogai, iage eiwo pegadoduwo du bogai, boe pegawo ei jii je du bogai. 

Jorduwareuge erugumode nono baru urugu reore, ure makareuge ekodu jetorodowuge emode nono kuiejedogere boe jameduji jii je. 

Nowu du kodiboe keje, boe eimejerage ere tugeragu Susanaji ere maku bitoduwo. 

Du kodi icare Susanare toiogwari rakaguragado, tagoi oino dutabo Pao rakojere jii jewu, are aremo biareboeto, aerdure boe jamedu boeji boemodedu otodai, aerduware ewadararodui iiduji. Icare iwimode egoi iidu pega boe koia, iro pegakare kodi karega. 

Aroe Eimejera mearudure okwamagudure bogaiboeji. 

Icare, ei reko tuwo bito du bogai dukeje, Paore ia iparedu iei Daniel cedu, mearudae pemegado, du oiogwarire, akore iro pega koia karega awu aredu bimode! 

Kodi icare boe eiamedu boe ere tuie kirimi ae, egore ji kaba kodiba akagoino? 

Icare turagojei etoiadoda dutabore Daniel Akore tagaora bai bai remawu nure, Israeldoge, tawo awu Israel naregedu aredu bito, takai tagogado jitu tabo, taerduwakai ropegamodedu bogai? 

Tagirimi, tawo tagogadodu pemegado ji. Mare paga karega, boe ewadararodure ji. 

Icare boere tumara tabo tui tugirimi dutabo, egore nowu ipareduji amugudo cedoiadoda, cewie amearudaere jiboeji, Paore codureuge eerduwa makuakai kodi.

Du keje icare Daniel akore oino ei nowu ime ei pobedu etaru pubiji, inoragodumode ei. 

Ei etaru pubiji dukeje, Daniel akore oino boetojiwuji apegagodure aro pegarewu tabo, ai akogado boe ji boe jetorokarewu tabo; are ropegakarewu jiwo pegado, ai ro pegareuge einorudo dutabo, Pao akore 'Akaba ro pegakarewu, ro jetororewu bitodudo', kodi karega. Kodi icá, aerdure ei dukeje, amagodo kakoduwuba i paru kejeba aerdure eedui puapo duji? 

Akore ia burudu i paru. 

Daniel akore ji awadararodu butu jetorogoduwo akaora keje, paga karega, Pao bataru rekodaji, o tupamode awowuje akoiagi. 

Ure utudo, makore metuia bogai, akore ji Canaã onaregedu, Judá onaregedu karega, motureboe ure aeku mi, akogeare awabo pegado. 

Oinore taro tarore Israel ore aremei, ere tumagu tagai tubagudu koia. Mare Israel ia naregedu aredu butukare taro pega keje. 

Du kodi icare, iwiie kakoduwu i paru kejeba aerdure edui puapo duji? Akore ia carvalho i paru. 

Icare Daniel akore oino ji aki jamedu, awadararodae butu jetorogodumode akaiadoda. 

TuwoPaga karega, Pao o tupa upagare tuiedui tariga rairewu jitu tabo tuwo awowuje akoiagi, awogwado'. 

Du kodi icare, nowu jeture nonowuge enoiogwarire, emago pemegare Pao ji, ure upagare tuwogaiboe einorudo kodi. 

Du keje, ere tuiekirimi nowu Danielre ewadararodurae pawuje eiabijiwu codudoge ei pobedu togi, ere nowu ewadararodui nowu aredu jitu barigu etaoto, ere ewido. 

Du kodi icare nowu meri keje, ia ro pegakareudore cinorudo. 