
Nisã ari keje, brae eimejerai Artaxerxes jorui ikera awubodure iwure pudogidure dukeje, parera kuru mugui itododai dukeje, Neemias imi, ire ikeragu nowu parera kuru jaji, ire maku brae eimejera ai. Ikiarigodu modukare jekai. 

Du kodi Icare nowu brae eimejera akore oino ii kodiba aere nono metukare tudodaboe eere, akogodukare kodi karega? Ia dukeje awabo kiarigodu nure! 

Ipagudugodu kuricigore, mare imagore oino brae eimejeraji Pagimejera jewo jii je. Kodiba ikiarigodu modukare? Iwobe emedure tadawu bakurirewu pegadodure, jorure baiporo oikowuje.

Brae eimejera akore oino ii kode, kaboba jiba akaidure? 

Inogwamagudure baru tadawu Aroe Eimejera ji, dukeje Icare inagore oino brae eimejeraji akaidumode dukeje, itaidure awo itudo Judéia, iogamage emedure tadawu bakurireuto, iwo rakojedo pugeje. 

Brae eimejera, toreduje mugui meki dutabo, akore oino ii inoba merimode atui jii toro dutabo? Inoba boere du kejeba amode akirimi? 

Ire bie inoba merimode ii toro duji, du kodi Icare brae eimejerare itudo toro. 

Mare inagore oino ji kimo aerdu pemegare inodu jitu keje, amode bapera makuinai iwo maku mugure bakowu kejewu brae eimejerage etai, eetuwo ii ikodui Judéia kae dutabo, ia bapera atugo makuinai pugeje, jeture brae eimejera o itura jiwu Asaf bogai, uwo iguru makuinai, bai rakarewu mugui Pao uwai otodaiwu baiporo epace, moto ri aiai bakurirewu oieidu epace, imugumode tadawu bai epace. 

Brae eimejera jore iwadaru keje, paga karega, Pao iera pemegarewu mugure iwugeje du kodi. 

Nowu dukeje, boe ere tudo pui tumagai imedui mito tu je du reore, bororo padui pobo jaogwaiwu baiporo otodai. 

Boe egore Esdras ji uwo Moisés o boe eroiagudu, Paore Israledoge eroiagudu, padure kejewu bapera arego. 

Du kodi Icare Pao bure joia Esdras ure boe eroiagudu arego nowu boe makareuge etae, eerduwo ji: ime, areme, emode boe pa padure nowu bapera kejeboe jamedu boe jiwuge eiamedu boe. 

Arire ikera awubodure butui ikera awubowuto pobe du kejewu boe tojiwu meri keje. 

Tui tuie kirimi bororo padui pobo jaogwaiwu baiporo kae, barogwa kododu tabo jii merii brae etoiadoda du kae, makore baperaji tumago rakaguraga tabo, ime areme, jorduwarewu ipare eegai; boe eiamedu boe ewiapagare boe eroiagudu padui nowu bapera keje duji. 

Bapera epa Esdras rakojere ere towujewu nowu inodu epacewu ia irá keje. Oinore boe eiamedu boe eerdure ji tui nowu bapera baado du kae. 

Turagojei boe ao keje dutabo, re bapera jado boe eiamedu boe eegai. Nowu inodu keje, boe eiamedu boe ere turagojedo. 

Esdrare togwa kurido Pao Aroe Eimejera Kurireuji. Boe eiamedu boe eegore oino godu! Oino godu! Ere tugera aogado baruto, ere tubujodo Pao ji, tuie joi mototo dutabo. 

Maragodure Pao uwai tadawuge ere nowu padure bapera kejewu Pao o boe eroiagudu kagado boe ewiegai, boe eedui nono du tonaji. 

Emago awadure Pao bataru padui bapera keje duji, ere inodu boe padui pumekejedu kagado boe etai, oinore ere boe pa egoino duji. 

Brae eimejera Neemias, mare jorduware bapera jiwu Pao bure joia Esdras, mare levitadoge, duwugere nowu inodu kagado makarewu boe etai, egore oino boe eiamedu boe ji Pao o meri nure awuji. Tagiarigodu kaba, tagoragudu kaba. 

Paga karega, boe eiamedu boe etoragudure tumearudui boe eroiagudu padui bapera keje duji. 

Icare Neemias akore oino ei jamedu tadudo tawai kae, tapira kodu karewu kowuje, tagududo betureboece; ia kobo boe maku ukare boe towuje boe etai, mare Pao o meri nure awu merice kodi. Tagiarigodu kaba; paga karega, paduru nure Pao jekareaece. 

Levitadoge ere boe edo boe bi dugu dugudo, tagoi oino dutabo bi dugu dugudo, meri pemegarewu nure aewuji kodi; tagiarigodu kaba. 

Du kodi Icare boe eiamedu boe eture tuwai kae, tuwo boe kowuje, tuguduwo, tuwo tuiegare kuricigodo; paga karega, ere boe pa eegoi pudui duji. 

Nowu ari kejewu merii ikera pudogidure, iwure pudogidure buture pobe puibiji ikera awubowuto, dukeje, Israeldoge ere tudo pui tuwo todorogado pudui tugudae aroia okwatorurewu tabo, tui moto rugudu maedo taora joki dutabo. 

Israeldoge ere tudaru ia moto tuginoiwu kejewuge epiji ere turagojedo, emagore turo pegareuji, tuomage ero pegareuji. 

Turagojei tu tu tuba keje dutabo emearudure boe emagoi Paoi boe eroiagudu padure kejewu baperaji jii meri jetui pagudu kejedu kae. Du kejere emagore turo pegareuji, tui tuie jodo to Aroe Eimejera ji dutabo. 

Josué, Bani, Sedemiel, Sabanias, Boni, Serebias, Boni, e Canani, turagojei levitadoge eragoja keje dutabo, enogwamagudure to Aroe Eimejera ji, tumago raka tabo. 

Du kejere levitadoge Josué, Cadniel, Bani, Hasabnéias, Serebias, Hodias, Sebanias e Fataías egore taragojedo, tamago pemegado tago Aroe Eimejera ji boe jameduji jii je. 

Pao Aroe Eimejera, boe emago pemegawo ai, boe jameduji jii je! Boe emago pemegawo akie kurirewu kodure boe etagaru jamedu boe ekoriwuji! 

Aki, Aroe Eimejera, akire mito tu je. Are baru jamedu boe, mugure baru tadaboe jamedu boe towuje; are moto, mugure kejeboe jamedu boe towuje, are pobo maerewu, meture tadaboe jamedu boe towuje jamedu. Are inodu jamedu boe jedo; mugure baru tadaboe eiamedu boe ere tubujodo ai. 

Pao Aroe Eimejera nure aki, are akeragu Abrão ji are tawuje Caldeia kejewu bakurirewu iere Ur cedu piji, are iedo Abraãoce. 

Akaidui mearutorure aiwu uwaboji dutabo, are awadaru makuai, amoduie cananeudoge, heteudoge, amorreudoge, fereseudoge, jebuseudoge, gergeseudoge, maku ai, rekodajiwuge etai jamedu. 

Akaiwore paomage ekiarigodaeji Egito keje, amearudure etoragudui keoguru boture kejewu pobo maerewu okwai duji. 

Are aro kurirewu towuje Faraó togi, o moto kejewuge eiamedu togi, aerduware erorerui paomage ei duji. Du kodire akagaru kodure jii oino. 

Are pobo maerewu jado eegai: ere pagado kajeje tuwure kirewu tabo. Are kodure eregodajiwuge ewarigu jewaduiewoto, ia tori butu magai pobo koreuto du reore. 

Are ekodu pemegado meriji ia boetugu kodui ebo dutabo, boecoji ia joru urugui etawara jitu tabo. 

Are arawuje Sinai torekari aogeje, amagore ei baru piji; are eroiagudu jetororewu, rikirewu, pemegaguragarewu maku etai, are eerduwado ako meri iere Sábodo ce duji. 

Are eroiagudu maku etai atugare Moisés iera tabo. 

Are amirewu maku ekeje baru piji, are pobo botudo ekeje tori piji, are ekodudo tuwo tugeragu amagore amoduie maku etaiwu motoji. 

Mare paomage ere tojarodo pudumi, ere taora rakado, emearutorukare awadaruji. 

Etaidukare tumearutoruwo awadaruji, tuwiagodui aro pemegare pudui dupiji; ere taora rakado, etaidure tuwo tugirimi Egito kae, boe erorerui pudui du kae. 

Aki rema, okudurewu oiagudurewu Aroe Eimejera nure aki, akorigodukare, amearudu kurire ei, akare epijido. 

Ere ia tapira meriri ekurewu towuje pudai, egore ako aroe eimejera reo, dure ure atawuje Egito piji! Ere turo pegarewu kurido, makado. 

Du kodi karega, akare epijido boe makodurewu tada, akogudugodu kuricigoi ebo dutabo; du kodire nowu boetugu ukare tugera ra tui ekodu pemegado awaraji dupiji, nowu joru ukare tugera ra tui etawara urugudo boecoji dupiji. 

Are Akaroe Pemegarewu maku etai, ero, emearudae pemegawo; aedorikare ei eke maná tabo, are pobo maku ekeje jamedu. 