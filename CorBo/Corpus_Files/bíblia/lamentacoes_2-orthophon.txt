
Paore Jacó muga jamedu boe eeda kedodo togudu bokwa tabo. Boe kori koiare ure Judá kejewu boe enoieiwu rugadu pegado, ure brae eimejerage ewududo tuwiapagakai ei dutabo. 

Sião kejewu codurewu boe ere tumugudo moto keje, tui rugudureboe reko taora joki tui aroia okwatorurewu tugu pudui dutabo. Jerusalém kejewu nogware kugure ere tuiejodo moto keje. 

Ioku okwa nure ioguguru tabo; itoia berere; icegu ure ceredo moto joki, iwobe ecebae koia, iordui boe etore kugure okwagirireuge ewigoduji bakurirewu o bororo oiagi. 

Enogwamagudure tujemagei kaiba trigo kudu, kaiba parera kuru mugure? Ewudu ewudure tuwigodu tabo bakurirewu o bororo oiagi, tui tudaroe maku tujemage ekana keje dutabo. Ioguduba jiba imode aebato, Jerusalém? Ioguduba reoreba imode ado nono, awudugugoduwo, Sião onaregedu? Ako profetadoge ere aekiri pagado, ekare ado boe pa aro pegareuji, awo akirimi awara jetororewu kae; paci oino, ere aekiri pagado tuwadararodu tabo. Akogwamagududo Pao ji awabo tada. Jerusalém akoragududo! Aeguru redo boecoji, meriji, akaba akamudo, aeku co jetu paga kaba. Aragojedo, akoiogwarido boecoji, boeco kodu boeji; awabodo ceredo pobo reore Pao jekai; akera okea aogado ji akore eparu tabo, ewogwai tuge boi koia bororo jeke boe keje dukoia. 

Itaroere tuiaedo boe butugurewu piji, iordukare boe eiwo pemegareuji pugeje. 

Imagore oino iduru akedu, ipagai Pao bogaidu akedure. 

Iwiabutui boe pegai ii du jirireboe nure ema inai. 

Itaroe mearudaere tu tu inoduji, tuwogwagodui itada. 

Mare imearudaemode oino iwabo tada, ipagawo pugeje: 

Pao o boe pemegarewu akedukare, okudu oiagudu okwakare. 

Borogwa kododu reore, ure nono tureore pugeje, ro pemega kuricigore. 

Itaroe akore makudumode inaiboe Pao rema, du kodire ipagare bogai. 

Pao pemegare upagare tuwogaiboe etai, jemarure bogaiwu boe etaroe ai. 

Pemegare boe ewuduguwo boe biarewu tabo Pao umode tugera braredo pudui du bogai. 