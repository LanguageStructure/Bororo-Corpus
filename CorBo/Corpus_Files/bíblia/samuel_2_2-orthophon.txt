
Nowu du kodi, Davire tugirimi tui amalecitadoge eeda kedodo dupiji, merire pobe ji Siqueleg keje. 

Merii pobe ma jewu metuia bokware durekodaji Saulre baadodu pijire ia imedu aregodure tugudae bodu tabo, ao korobadure moto urugudu tabo; taregodui Davi ae dukeje, ure tuie jodo mototo, ure tubujodo ji. 

Davi unoragodure ji kaba pijiba akaregodure? Akore oino iregodure Israeldoge ere baadodu piji. 

Davi akore ji areadodudo iwiegai inoba boere tai toro? Akore oino ji boe eregodure turugodu piji, makareuge ewudure, ewire; Saul bire jamedu tonaregedu Jônatas apo. 

Du kodi Icare Davire tugeragu tugudaeji, ure bowuje. Mugure apowuge eiamedu boe erore ino jamedu. 

Etoragudure, ekare boe ko meri rekodu kae, Saul, Jônatas, eregodaji, Pao uwobe Israel kejewuge eregodaji, ewidodure tariga rairewu tabo kodi. 

Icare Davi akore oino Israel! Oinore ako tugobaigarege kurireuge ewudure boe padui tugajeje ako boe aoporu boe keje! 

Saul, Jônatas, boe emearudu kurire jiwuge, akaru kurireuge; boe ee, boe ewi, ekare edo tugera ra pubiji. Ekodu raka kodure aroecebadoge ekori, ero raka kodure adugo agareuge ekori. 

Israel ore areme tagoragududo Saul okwa rekodaji, ure tagudae kurukururewu tugu tai, ure tagudae motudo meriri ekurewu tabo. 

Kodiba ewudure tumedui tudoda dutabo, turugodu oiado? Kodiba iwie Jônatas bitodure Israeldoge eno aoporu keje? 

Iwie Jônatas, iwabo ragudure aregodaji, imearudu kurire ai kodi. Amearudu kuri pemega kodure areme emearudu kuriae kori! 

Oinore tugobaigarege ro rakareuge ewudure, oinore boe erugodure taboboe akedure! 

Nowu du kodi, Pao makore Natã ji, akore ji toro, akagodo oino itugare Davi ji oinore Pao akore ako merimode turugadu dukeje, amugumode aomage ebo dukeje, imode ia aregodajiwu mugudo amuga keje, ia aregodure apijiwu imode boe eimejerado ema. Umode ia bai to inai, imode boe eimejerado ema jii je. Uo rumode imi, itonaregedu rumode ema. Awai, aetui boeidu, umode jii je iegai, amuga rakojemode jii je, jamedu. 

Nowu du kodi, Israel uwobe epadui pumekejedu jamedu boe eture Davi ae, tagoi oino jitu tabo cegireo, ara, akodu, nure cegi. Marigudu, Saul jetui cei kimo dutabo, akire are Israeldoge erego tu tu je. Pao akore oino ai 'Akire aetumode iwobe Israeldogei, eimejeramode aki'. 

Du kodi Icare Israel kejewu boe codureuge eiamedu boe eture boe eimejera bogai Hebron kae. Icare Davire tuwadaru maku etai Pao jekai. Du kodi Icare ere Israeldoge eimejerado Davice. 

Davi o jorure trinta, turudui Israeldoge eimejarai pudumi du kae. Jorure 40 jetui ei dutabo. 

Hebron keje jeture Judá kejewugei jorure ikera awubodure pobe taci ikera awubowuto, arire ikera awubodure mito taci ikera awubowuto. Jerusalém keje jeture Israeldogei, Judá kejewuge eiamedu boeji, jorure 33 cedu tabo. 

Davi uture Jerusalém kae tudugarege ebo, mugure torowu jebuseudoge etogi, duwuge egore oino Davi ji amodukare aremo woe; joku bokwareuge, pogora bokwareuge, emode awarigu. Dure oino Davi umodukare turemo woe. 

Mare Davire tugeragu Sião kejewu bakurirewu moto ri onare jiwuji, dure Icare Davi o bakurirewu rema. 

Davi ro rakagodure gu gu je, Pao utugare makarewu rakojere apo kodi. 

Nowu du kodi, Davi uture tuwo Pao o boe eroiagudu meture tadawu irá reko tuiegare kuricigo tabo Obe-Edom uwai piji Davi o bakurirewu kae du bogai. 

Ure nowu irá pemegarewu rekowuge etui tabo dukeje kuri je, ere ia tapira imedu karewu bito ia barogo kuguri karewu apo. 

Davi rerure tuduru jamedu boe tabo Pao jekai, tui ia aroia kigadurewu kuru kururewu tugu pudui dutabo. 

Davire nowu Pao o irá pemegarewu reko Israeldoge eiamedu boe ebo, toiogwari tabo, meriri iworewu ako utonaji. 

Du kodi Icare ere Pao o irá pemegarewu reko, ere mugudo tumugumodewo kae, Davire pemegadowu aroia bai oiadoda. 

Du keje ure tomea maku Pao ai. 

Nowu ei tomea akedudo dukeje, Davire togwamu boe ji, Pao ro rakarewu ie tabo. 

Du keje Icare Davire tapira kodu maku, amirewu tabo, parera tudu kirewu torudodu tabo boe eiamedu boe etai israeldoge eiamedu boe, ime, areme, etai. Du kejere eiamedu boe eture tu tu tuwai kae. 

Brae Eimejera Davi ui tumugudo tuwai kurirewu tada dukeje, onare jiwu eedure oieiwuge epemegai ji Pao koia dutabo, akore oino profeta Natã ji akaiwodo, imugure bai noakodu irá cedu tada; Pao o boe eroiagudu mugure kejewu ira pemegarewu mugui bai aroia kuda du tonaji. 

Icare Natã akore ji u! Ema rugadu! Meture awabo tadaboe jamedu boe towuje; paga karega, Pao rakojere akabo. 

Nowu du kodi, Pao makore Natã ji, tagoi oino dutabo: 

Toro! Amagodo itugare Davi ji: 'Oinore Pao akore Amearudaere awo ia bai towuje imugace? 

Boe jokodu, ii Israeldoge etawuje Egito piji dupiji jii oino, iwai bokware imugace, mare imerure aroia bai boe tada, bairogu boe tada. 

Ikodui Israel ore ebo jii oino du kae, imago kana ia ire jetudo iwobeiwugei: 'Kodiba akare ia bai towuje inai nowakodu irá cedu tabo? '

Icare akagomode oino itugare Davi ji oinore Pao utugare makarewu akore Ire atawuje boku piji, aetui barege kugurei dupiji, iwobe Israeldoge eimejerawo aki du bogai; amerurewo jamedu boe keje iragojere akabo.

Ire onare aiwuge eiamedu boe eeda kedodo akododai, ire akagaru kuricigodo, ia brae eimejerage kurireuge etagaru reore. 

Imode iwobe Israeldoge eedado turugadu, nono Icare imode edo tuwure tugu eeduwo nono jii je, boe ekawo emorora amagadudo pudui pugeje. 

Ro pegareuge eroreru modukare ei, uwo magai ire boe eimejerage jorduwareuge eetudo iwobe Israeldogei dukeje du reore. Imode amugu butugudo, imode ado akinorudo onare aiwuge epiji. 

Paore awie pudumie tumode ia bai mugudo akai. 

Ako meri aregodui pudae dukeje, amugumode kodure akododaiwuge ebo dukeje, imode aregodajiwu, umode tudowuje apijiwu aogado, imode boe eimejerado ema. 

Emare umode ia bai towuje inai, imode boe eimejerado ema jii je. 

Uomode imi, itonaregedumode ema. Ro jetorogodu modukare ma, imode okorido iwara tabo, ime ero magai pui, tui boe to ro jetorokareugei dutabo, du reore. 

Mare imodukare iro pemegarewu jaedo ji, iro magai Saul jitu reore, dure ire barigu akoda piji. 

Awai, boe eimejerai akidu, umode jii je iegai, amuga rakamode jii je. 

Natã readodure Davi biegai awu Pao bataru jameduji. Natã makoi Davi jitu rekodaji, boe eimejerare turemo Pao uwaito, tui turagojedo Pao jekai dutabo, akore ioguduba ure imi, Pao Aroe Eimejera, ioguduba iwobere emage, awo irego jii awu boe oino du kae? 

Mare awu inodu ukare turugadu aegai roga, Ioga Aroe Eimejera, are aromodedudo kimo atugare uwobei ia jaegiri aregodumodeboe kae. 

Are awobe Israeldoge awobedo emage jii je, ino Aroe Eimejera, are eno Aroe Eimejerado aki. 

Oinore Icare, Pao Aroe Eimejera, akagoi atugare jitu, uwobe eidu, boe jokodudo jii je, boe ko awadaru rekodaji.

Akagaru kuriwo jii je du bogai, boe egowo Pao ro rakarewu, Israeldoge eno Aroe Eimejera nure ema. Atugare Davi uwai muguwo jii je aegai. 

Paga karega, akire Pao utugare makarewu, Israeldoge eno Aroe Eimejera, are boe awadudo atugare biegai, akagoi oino dutabo imode ia bai towuje akai. - Du kodire, atugarere tudugu tudo togwamaguduwo oino ai. 

Du kodire, Ikimejera, Aroe Eimejera nure aki, boe rikirewu nure awadaru rema. Aromode atugare aiboe pemegarewu kuricigo, makaguragare; du kodire oino akogwamu atugare uwaiji, muguwo jii aegai. Atugare uwai pemegamode jii je, ai akogwamu jitu dutabo, akire akagore aromoduie oino du kodi. 

Rekodajiwu joru keje, brae eimejera etu eture turugodu kae dukejere, Davire tudugare Joab utudo tugobaigarege eimejerage ebo Israeldoge eiamedu boe etae, duwugere, tui amonitadoge eno moto pegado dukeje, ere bakuredo Rabat bakurireuji. Davi rema mugure Jerusalém keje eiageje. 

Ia meri rekodu tabo, Davire turagojedo tuba piji, merure tuwai aogajejewu boe boareuji, dutabore jordure ia aredui taimo duji. Aredu motu rakaguragareudo nure ema. 

Ure boe enarago kakoduwu areduba. Icare biedodure betsabéia rema, Eliam naregedu, Urias heteu oreduje. 

Du kodi Icare ure boe erojai bogai ewo arego pudae gore; Betsabeia ure ema, Elian naregedu, Urias ‘eteu’ oreduje. Du keje, Davi ure utugaege edo rego padae. Aregodu keje, unudure apo. 

Du keje Betsabéia ure tugirimi tuwai kae. Tuguiaru keje, ure Davi biie, tagoi oino dutabo ikuiarure. 

Du kodi Icare Davire boe emagodo oino Joabji Urias heteu utudo mato iwogai. Joabre Urias utudo Davi bogai rugadu. 

Uriai Davi jordudo pudui dukeje, unoragodure ji Joab jiboeji, tugobaigarege eiboeji, inoba boere toro turugodu tabo. 

Du keje Icare akore oino Urias ji. Arawuje awai kae, awure kabi. Uriasre tudawuje nowu tugimejera uwai piji; rekodaji ia nowu boe eimejera o mea rekodudodure bogai. 

Mare Urias unudure boe eimejera uwai poro keje ia tugimejera utugarege ebo, ukare turawuje tuwai kae. 

Ere Davi biie tagoi oino jitu tabo uriaskare turawuje tuwai kae. Divi unorara Uriaji akaregodukare jae piji? Kodiba atukare awai kae? 

Uria akore Pao o Arca, Isral, Judá, emugu nure aroia kuda, Joab mãe Ikimejera otugobaigarege. 

Emugure baawadu keje, imirema, imirema, kodiba aitumode iwai kae inogwagewo, ikuduwo, inuduwo itoreduje apo? Iromodukare inoduji iaboe keje iaboe keje. 

Do kodire Davi akore ji, amugudo woe awuji, borogwato amerumode aibagi. Urias mugure nowu meriji kimo Jewrusalém tada. 

Nowu meri rekodaji, Davire okwagedo, kududo pudabo, nono ure aora baibaido. Boecoji, Uriasre tudawuje, ure tuwu tugimejera utugarege etoiadoda, mare ukare turawuje tuwai ake. 

Nowu rekodaji pugejewu meriji, Davire bapera atugodo Joab bogai, ure Uriasdo reko. 

Nowu bapera atugo keje akore Urias rakojedo boe erugodui puidu pegarewu oiadoda, okoridoduwo ma, biwo du bogai. 

Toebatodui bakurirewu jitu dutabo, Ure Urias rakojedo ime emedure tadawuge etogi. 

Nowu jeture bakurirewu jiwu tugobaigarege erugodure Joabji, ia Davi utugarege, ia tugobaigarege ewire. Urias heteu meture bireuge etada jamedu. 

Nowu du kodi Paore Profeta Natã utudo Davi ae; taregodui ae dukeje, akore oino ji ia bakurirewu keje, imere pobe: ia oroe kurire, ia marenaru rema. 

Nowu oroe kurirewu aku tapiradoge, barege kugure, emagaguragare. 

Dure karega, cewu marenaru aku barogo rogu ure mito tu je; ure akirodo ji, ure okwagedo, ure ricodudo pudabo, torebo; ure togwagere jiboe, tugudure ceboe maku ai jamedu, unudure kubi, ure nono onaregeduie ure ema. 

Boekarema, iaboe etaregodure nowu oroe kurirewu uwai kae, aidukare tuwo ia tagu tapira, ia tagu barege kugure ewido tuwo tugera pemegado ji nowu aregodure pudaewu okwagewo ji pudabo; du kodire Icare ure tugeragu nowu marenaru aku barogo roguji, ure tugera pemegado ji, nowu aregodure pudaewu okwagewo ji pudabo. 

Du kodi Icare Davi korigodu kuricigore nowu imedu bogai, akore oino Natã ji. Pao jerewu ie koia, nowu rore oinowu imedu bitodu rumode, umode nowu barogo morido pobe puibiji, nowu ro pegai oinodu koia, mare okudukare boebo kodi. 

Icare Natã akore oino Davi ji nowu imedu nure aki! Awiapagado Israeldoge eno Aroe Eimejera akoi aiduji ire Israeldoge eimejerado aki, ire akinorudo Saul iera piji, ire akimejera uwai maku akai. 

Ire uwire emagu akera kai, ire Israeldoge, Judá kejewuge eimejerado aki. Aerdu kuri modukare awu inoduji ma, imode ia akaidure jiboe maku akai kimo. 

Kodiba aro pemegakare ako Aroe Eimejera jekai? Are boedo Urias Heteu bito tariga rairewu tabo, are akeragu oredujeji akai. 

Tariga rairewu jae modukare awai piji, are boe kado imi, ai akeragu Urias heteu toreduje ji akai, ai amonitadogedo Urias bito tariga rairewu tabodu kodi. 

Du kodi Icare Pao akore oino imode awai pijiwu iaboe etonado ai. Imode ikeragu awirei aegai, imode emagu onare aiwu ai, mugumode ebo meri rugu keje. 

Paga karega, aro oinodu biadodure, mare imi awu inodu to Israeldoge eiamedu boe eegai meri rugu keje. 

Du kodi Icare Davi ureadodure turo pegareuji Natã biegai, tagoi oino dutabo iro pegare Pao ji. 

Icare Natã akore oino ji Pao butugugodure aro pegareuji, du kodire awimodukare. 

Mare awu aro oino dutabo, are Pao korigodu kuricigodo aro pegareuji, du kodire botumode akaiwu akonaregedu bimode. 

Natãre tugirimi tuwai kae, Icare Urias oreduje onaregedu botui Davi aiwu kogodu kuricigore. 

Icare Davi okwamagudure Pao ji nowu negedurogu paru tabo, ukare boe kowuje; tui tugirimi tuwai kae dutabo, unudure moto keje. 

Uwai tadawu codureugere tuburedo ji tuwo udo turagojedo moto piji; mare aidukare, okwagekare ebo jamedu. 

Nowu du kodi, bakaru aregodure Davi bogai israeldoge ewabore tuie jodo Absalão keje. 

Du kodi Icare Davi akore oino jeture pudabo Jerusalém kejewu tudugaregei taragojedo, paregoduwo, paroiwa modukare pawo paginorudo Absalão koda apiji. Tadu marigudu! Umodukare ino ma, umode paeto pui, umode boe pegado pai, umode bakurirewu kejeboe bito tariga rairewu tabo. 

Davi rutu nure Oliveira aoporu kujeto; ragudu nure turudu tabo, aroia padui tao keje dutabo, tuwure kedo tabo. Kodure apowu boe eiamedu boe aroia padure etao keje, erudure apo toragudu tabo. 

Nowu boe eimejera aregodui Baurim kae dukeje, ia Saul uwobe imedu ure tudawuje nowu piji, iere Semei, Gera onaregedu, tumago pega tabo Davi ji. 

Ure tori to ji, apowu tugaregei jamedu, boe eiamedu boe, utugobaigarege eiamedu boe, emerure jaogwai puibiji, kodi karega. 

Tumago pegai jitu tabo, Semei akore toro, toro! Ure boe eku redowu imedu pegarewu. 

Paore Saul uwai pijiwu boe eku butudo awugeje, are barigu tumuga piji kodi, du kodire ure boe eimejerage ekedure jiboe maku akonaregedu Absalão iera kai. Jeonare aiwu boe pegarewu makudure akai, ure boe eku redowu imedu nure aki kodi. 

Du keje Icare Abisai, Servia naregedu, unoragodure nowu boe eimejeraji kodiba awu arigao birewu inodu mako pegare ikimejera boe eimejeraji? Ido itoru kado ii toriga rairewu to ji mito tu je dutabo. 

Mare nowu boe eimejera akore inoba ure kodiba aerdure oino ii akagowo oino, Servia naregedu? Mako pegawo ii rugadu. Pao koiare ure akodo oino Davi ji; ioguduba akomode oino Pao ji kodiba aro oino? 

Du kodi Icare Davi akore oino Abisai ji, tudugarege eiamedu boe ji icare itonaregedu, boture ipijiwu, aidure tuwo iwido; kode benjaminita aidu modukare aidu kori? Mako pegado rugadu, Pao koiare ure akodo oino. Ia dukeje Pao aiwomode togudu tabo ii, umode boe pemegado ii, awu boe egoi oino ii dutabo. 

Kodi Icare, Davi uture tododai tudugarege ebo. 

Nowu du kodi, Absalão jeture pa je Davi utugobaigarege eimejeragei, mugure ia burrico keje, dure ure tudugu ia carvalho itura boe kuda. Absalão aore tubodo nowu itura tabo, Icare bararere baru otoji moto piji, nowu mugure kejewu burrico uture todobiji. 

Ia imedu jordure ji, ure Joab biie, tagoi oino dutabo iordure Absalão bararei ia carvalho itura jituji. 

Icare Joabre tugeragu tudugoi pobe ma jewu metuia bokware duji, du ure bu Absalão morora kajeje. 

Davi mugure baiporodoge emugure pujeto dukeje. Oeaiwore jiwu utugare ruture nowu boe boarewu mugui baiporo aogejedu kae, dutabo ure tuie aogado ma, jordure ia imedu kodui turegodu tabo tuginoigodu duji. 

Nowu oeaiwore jiwu oiogwarire, ure boe eimejera biie, dure akore tuginoigodu ro oino ma, bakaru tabore ro oino. 

Icare boe eimejera akore oino ji awure taru gu oino, awudugudo aregodu bogai. 

Ure tuwure taru gu oino, upagare bogai turagoje tabo. Nowu cusita aregodure, akore oino boe eimejeraji bakaru pemegarewu tabore iro oino, ikimejera boe eimejera, paga karega, Paore tugogado onare aiwuge eiamedu boe ji. 

Icare boe eimejera unoragodure nowu Etiópia kejewuji iparedu Absalão inorudodure? Pemegare? Icare nowu aregodurewu akore oino ji onare ikimejera jiwuge, ure tugera aogado tuwo boe pegado aidu eiamedu boe eiwo pegawo nono nowu iparedu jiwo pega reore. 

Du kodi icare tori buture nowu boe eimejera jagi, icare, rutui tumuga mugure baiporo aogejedu kae dukeje, ragudure. 

Icare, tumeru tabo, akore oino; Itonaregedu Absalão, Itonaregedu Absalão, itonaregedu Absalão! Iwiia amugato! Absalão itonaregedu! Itonaregedu! 

Icare Joab biedodure tugimejera ragudui tonaregedu bitoduji. 

Du kodi Icare nowu ei tumoridodu, nowu utugarege eiamedu boe ekiarigodae rema Paga karega, nowu meri keje boe emearudure boe eimejera kiarigodui tonaregedu rekodaji duji. 

Nowu kodi, boe eimejera Davi akore oino Joabji, tugobaigarege eedui apo duji tadudo, tagaiwodo Israeldoge eedurewu boeji, Dã piji jii Bersabéia kae, boe eremagu, iorduwawo kaba kejeba enodo padure. 

Joabre nowu enodo padui bapera kejedu maku nowu boe eimejera ai: tugobaigarege enodo padure 8. 0 keje, roiware tariga rairewu tabowuge Israel ai; Judá aiwu imere 5... 

Tui boe eremagu durekodaji, Davi kiarigodure turo oino duji, akore oino Pao Aroe Eimejera ji iro pega kuricigore awu iro oino dutabo, mare oino, Ikimejera, awudugugo atugare ro pegarewu keje, iro pegare itaora baibai tabo kodi. 

Ia meri keje kuri barogwato, Davire turagojedo, Pao makoi profeta Gad, Davi uwariji, tagoi oino dutabo, du tonaji: 

Toro, amagodo Davi ji: - Oinore Pao akore imode iaboedo pobe ma jewu metuia bokware aegai: akeragu akaidure jiwuji, imode to.

Du kodi Icare Gad ure tuburedo Davi ji, akore ji inoba akaidure boewo ai? - Boe eke boi butuwo boe ewugeje jorui pobe ma jewu metuia bokware dutabo? - Iarema aregoduwo ari pobe ma jewu metuia bokware du tonaji onare aiwuge etododai eemarui awogai dutabo? - Iarema boe ekogodae pegarewu jetuwo jorui pobe ma jewu metuia bokware du reore aeture jiwu moto keje? Amearudaedo, awiatugu inoba inagomode ure irojaiwu biagai. 

Davi akore oino Gadji ikiarigodu kuricigore, mare ure turugadu pawuduwo Pao iera keje, okudu oiagudu kuricigore kodi, mare pawudui ime ekera kejedu karega. 

Icare Davi aidure boe ekogodaeji. Boere tugeragu trigo enariji du kodiwu keje rabodu. 

Du kodi Icare Paore ia boe ekogodae pegarewu jetudo Israeldogei, nowu meri piji jii ia kodiboe kae; Icare, Dan piji jii Bersabéia kae, bireboere 7... 

Paore ia to tupa arego Jerusalém kae uwo jeta kedodo. Mare kuri je okudugodure nowu boe pega kuricigoredu koia; Icare akore nowu ure boe eeda kedodowu tupaji urugadu! Akera puredu kaba ei pugeje. Pao o tupa rakojere Areuna jebuseu o trigo pa puredu. 

Icare Davi, tuiordui nowu tupa rorerui boe ji dukeje, akore oino Pao ji imire iro pegare, ire boe pegarewu towuje. Awu barege kugure rema inoba erore? Akerado boe pegado ii, ioga uwaiji. 