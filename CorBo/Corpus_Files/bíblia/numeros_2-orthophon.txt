
Pao Aroe Eimejera akore oino Moisesji amagodo Aarãoji, orei, akagodo oino ei: 

Oinore tamode Israel ore eiwo aidugirido, tagagomode oino ei: 

'Paowo taiwo aidugirido, jetuwo tai. 

Paowo tuie urugu jodo tawugeje, turo pemegarewu tabo. 

Paowo taerdudo tuieji, uwo boe pemegado tai'. 

Oinore emode ikie bu tore ewugeje, imode eiwo aidugirido. 

Nowu du kodi Israel ore etoragudure, egore ioguduba umode pagogwagedo kodureboeji? 

Pawiabuture pai kare ekowuje emori bokwa tabo Egito keje duji. Pawiabuture 'meracia' keje, 'merão' keje, raru boe keje, 'cebora' keje, alho keje.

Du keje karega Icare paia kidure, boe bokware woe; paerdure tu awu manáji. 

Manare nono 'coentro' are, mare eku nure nono ia kidoguru eku reore. 

Boere taodo tuwo tugeragu ji; ere kududo torire boe a kududowu tabo iarema ekaiborigodu nure ji, ere beredo ariato, ere amireudo ema; rore nono amirewu boekaguru metui tada du reore. 

Boecoji, boeduguru butui boe eeda joki dukeje, nowu maná buture utonaji. 

Moisés mearudure boe etoragudui tu tu tuwai paruji. 

Icare Pao korigodu kuricigore, Moisés kiarigodu kuricigore jamedu. 

Du keje Icare Moisés akore oino Pao ji kodiba Icare aro kiogakare atugareji? Kodiba awiapagakare ii? Are inoredudo awu boe eiamedu boe ebo. 

Ia dukeje ire awu boe erego ikuri tada? Ia dukeje ikuri buture ebo, akagowo oino ii reko akabo, ia jeture boe etore ei du reore, jii inagore imoduie maku taomageiwu moto kae? 

Kaiba iordumode boe koduji iwo maku awu boe eiamedu boe etai? Etoragudu nure toiogwari tabo ii boe kodu maku cegeje! 

Iroiwakare iwo awu boe emodudu reko ikinoigodu, emodudu kuricigere ii. 

Aromode oino ii ma, inogwa magudumode ai awo iwido, aerdu pemegare ii dukeje, iordu kawo boe pegai ii duji pugeje. 

Nowu du kodi Paore turawuje boetugu aogeje, makore Moisesji. 

Ure mugure Moisés apowu Aroe Pemegarewu ro raka ia aru Moisés piji, ure maku codureuge ei 70 cedu etai. Nowu Aroe joi ewugeje dukeje kuri je, emagogodure, mare emagokare todobiji. 

Ia ime ei pobedu eedure boere baadowu keje: ia iere Eldad, metuia iere Medad. Aroe jore ewugeje jamedu, duwugere emedure kodumodewuge etada mare ekodukare, emagore Pao bataruji boere baadowu keje. 

Icare ia iparedu rekodure tuwo Moisés biie Eldad, Medad emagoi Pao bataruji boere baadowu keje duji. 

Josué, Num onaregedu, ierabrarere Moisesji jii tugodui mai du pijidu, akore Ikimejera Moisés, amagodo ei emago kawo! 

Icare Moisés akore oino akimaredure igoia? Profetadogeia Pao uwobe eiamedu boece! Paoia tudaroe maku etai! 

Nowu kodi, Miriam, Aarão mage enogirure Moisesji, Moisesre tugera maku Etiópia kejewu aredu ai dukoia. 

Egore oino Pao mako kana tu Moisesji? Makokare pai jamedu? 

Pao mearudure egoino duji. 

Pemegaguragare boeiwu imedu nure Moisesce, moto kejewu ia ime ekori. 

Du kodi Icare Pao makore Moisesji, Aarãoji, Miriamji, akore ei tai pobe ma jewu metuia bokwaredu, tadawuje, tadudo boere tudo puiwo bai kae. 

Eture rugadu. 

Paore turawuje boetugu aogeje, ure turagojedo tabernáculo baiporo keje, makore Aarão bogai, Miriam bogai. Ei tuburedo ji tu keje, akore.

Tawiapagado iwadaruji: profetamode ia tagi ma, imi, Aroe Eimejera imode jordudo ii, imagomode ji unuiao tada. 

Oino karega ure awu itugare Moisesji, dure iwai jamedu boe tada imearutorure ji. 

Imago awadure jeto, bakaru tabo karega; emare aiwo kicarure Tuo Aroe Eimejera jeji. Kodiba icare tabogurukare tagogiruwo itugare Moisesji? 

Du kodi Icare Paore tuwogwado pi tuku je, tugorigodui ei dutabo. 

Boetugu ui tuwogwado tabernáculo ao piji kuri je dukeje, mocire tubodo Miriam jamedu boe joki, tumagai pobo akirirewu reore. Aarãore tuie kirimi Miriam bogai dukeje jordure mocii tumaedo joki duji. 

Du kodi Icare akore oino Moisesji Ikimejera, inogwamagudu nure kawo cedo cero pegarewu reko cedabo, cero pega kuricigore kodi! 

U! Maria ukawo nono ia boe etonaregedu boture tuwi tabo, tugodu bokwa tabodu reore. 

Icare Moisés makore Pao ji, tagoi oino dutabo Ikimejera, inogwamagudu nure ai awo pemegago! 

Nowu kodi, Pao makore Moisesji boe makodurewu iei Faran cedu keje, tagoi oino dutabo: 

Ia ime edo taiwodo imode Canaã moto kae, ipuredugodu nure iwo maku Israel ore etai. Israeldoge etuwobe epadui pumekejedu epiji umode ia tu tu je, boe eimejerage. 

Merire 40 cedu akedu keje, nowu ure aiwodowuge ere tugirimi; taregodui kuri je dukeje eture Moisés ae, Aarão ae, Israeldoge eiamedu boe etae, boe makodurewu iei Faran cedu keje, Cades keje; ereadodure nowu boe eiamedu boe ewiagai, ere eerdudo ture aregowu nowu moto piji boeji. 

Egore oino cedure tagagore cedaiwoiagu jiwu moto kae; boe jokodu, tapira mokuro kuru, moiawe eweguru kuru re nure nono rugadu; nowu moto pijiboe reo. 

Mare nowu boe edurure; nowu bakurirewu o moto ri kuricigorewu aiadodure tabo; ceerdure Enac orei keje jamedu. Amalecitadoge eedure Negeb boe makodurewu keje; hititadoge, jebuseudoge, amorreudoge, eedure torekari boe aogeje; cananeudoge eedure pobo maerewu okwaji, Jordão po meji. 

Du kodi Icare Caleb akore oino boe ji, emago pega kawo Moisesji, akore paruduwo, paruduwo, pago motowo nowu eedace. U! Pamode pamorido ei. 

Mare metage kodure apowuge egore boro! Pamodukare pamorido ei, eduru kodure pagori. 

Emago pegare nowu ere aiwodu jiwu motoji Israel ore ewiegai, tagoi oino dutabo: 

Nowu cere aiwodo jiwu moto, pega remawu nure mugure tadawuge etai. Ceerdure ji toroboe ekuricigo; ceerdure raicigorewu imei, duwugere Enac uwobere emage, boe rico raicigoreuge; cere nono bokokuadogere etai. 

Du kodi Icare, nowu boe makareuge eiamedu boe ere tumago rakaguragado. Boe etoragudure nowu boecoji jii barogwa aregodu kae. 

Icare Pao akore oino Moisesji, Aarãoji: 

Jii inoba boemodedu kejeba cewu boe pegareuge emago pegamode ii? Imearudure Israel ore emago pegai iiduji. 

Du kode, aki amagodo ei iere rugadu, du kodire iromode tai imearudu magai tamago pegai ii du reore. 

Mako pegare iiwuge taiamedu boe o jorure ikera pudogidure iwure pudogidu reoreuge, tawimode awu boe makodu tada. 

Tamodukare taremo inagore ii ikana aogado dutabo imode tamugudo kejewu mototo, Caleb, Jefoné onaregedu piji, Josué, Num onaregedu piji. 

Tamagai aiwodo nowu motoji merire 40 cedu tonaji, du reorere, tamode taro pega boe morido jorumode 40 cedu tonaji du reore; taerdumode kaboba ure ikorigoduie ure ema duji. 

Oinore imire, Aroe Eimejera, inagore. Oinore iromode nowu ure tuboru barigu iiwu boe makareugei. Ewogwamode awu boe makodu tada, ewimode tada. 

Nowu kodi, Israel ore eiamedu boe etaregodure boe makodu iei Sin cedu kae, boetojiwu ari keje; ere baado Cades keje. Nonore Miriam bire, tugudodure mototo nono. 

Pobo bokware tuguduwo ce du kodire, nowu boe makareuge emago pegare Moisesji, Aarãoji, egore Moisesji pawiia tu pawiemage ewi magai Pao jekai du reore! 

Kodiba are cerego awu boe makoduto cewiwo cenaguiee apo? 

Kodiba are cerududo Egito piji, awo cerego ia moto pega jokodurewu kae awu reore; boe enoe tugudure to boekare, parera iguru, 'romã' iguru jeta kare, pobo bokware boe ekuduwo ce. 

Moisés, Aarãomage eture nowu boe makareuge epiji mato nowu bai aroia uwaiporo kae, ere tubujodo tui tuie jodo mototo dutabo. Du kodi Icare Pao urugu ure tuguo ewugeje. 

Paore tuwadaru maku Moisés ai tagoi oino dutabo: 

Akeragu aiodoji. Boe eto pui, aki, awie Aarão apo, tamagodo toriji boe eegai, uwo pobo maku. Tamode pobodo tudawuje tori piji dukeje tamode boe ekududo ce, eeguiee jamedu. 

Moisesre tugeragu nowu mugure Pao jekaiwu iodoji, Pao ako magai pudui du reore. 

Icare Maisés Aarão mage ere boedo tudo pui nowu tori otodai, egore oino ei ca! Ro pegareuge, tawiapagado! Pamodukana pobo tawuje awu tori piji? 

Icare Moisesre tugera aogado, ure tuiodo to torito pobe. Icare pobo kuricigore tui tudawuje nowu tori piji dutabo. 

Icare boere pobo boi puduidu akedudo, tuguiee jamedu boe apo. 

Icare Pao akore oino Moisesj, Aarãoji tamearutorukai imode ipemega awadudo Israeldoge etaidu jitu kodi, tamodukare awu boe etarego imode maku etaiwu moto kae. 

Oinore boere Meribá kejewu pobo tada. 

Israel orere tuboru barigu Pao ji, mare ure tubemega awadudo etai. 

Nowu du kodi hebreudoge eture torekari iei Hor cedu piji, awara kodui pobo maerewu iei Pobo Kujagurewu cedu kae, tuwo taiado Edom moto oiei; Icare boere tumorora amagadugo turoi nowu awara jituji, emago pegare Pao ji, Moisesji, tagoi oino dutabo kodiba are cedo cedawuje Egito piji, cewiwo woe awu boe makodu tada? Amirewu bokware, pobo bokware, jamedu awu boe eke barigodu rogu jetu pegagodure cei. Du kodi Icare, Paore awague etogorire nono joru koriredu reoreuge edo ekowuje, du kodi Icare Israeldoge ewi makaguragare. Icare boe eture Moisés ae, egore ji cero pegare, cemago pegare Pao ji, ai jamedu; akogwamagududo Pao ji uwo awague ewarigu cebiji. 

Icare Moisés okwamagudure boe etai. Icare Pao akore oino ji ia meri kigadurewu udo nono ia awagure, mugudo ia ipo oto keje. Awagure kowujewuge etaiwomode jiwuge eiamedu boe epemegamode. 

Du kodi Icare Moisesre nowu merirido nono ia awagure, ure bu ia ipo oto keje. Du keje, awagure kowujewuge etaiwore nowu awagui meriri ceduji, dukeje epemegagodure. 

Nowu du kodi, Balaãore tuie aogado, jordure Israeldoge epadui pumekeje duji, Icare Pao Utaroere turawuje bukeje, dutabore Icare akore oino bakaruji.

Balaão, Beor onaregedu, bataru; aiwo kicarurewu imedu bataru.

Mearudure Pao bataru jiwu bataru, jordure Pao Ro Rakarewu ro jamedu jitu, ure tubujodo mototo mare joku jare. 

Oinore awai aroiadoge emodure, Jacó! 

Oinore awai aroiadoge emodure, Israel! 

Ere taodo boe boa reore. Ere nono ia okureboe pa padui pobo me jitu reore. 

Ere nono Paore tuguwu bokwado igurure. Ere nono noakodu rakoje magai pobo okwai du reore. 

Pobomode ceredo enoroe jabiji, erijomode nono boe a tugudui pobo kurirewu okwai du reore. 

Eimejeramode emawu roraka kodumode Agag ro raka kori, boe emode uwobe etagaru kurido. 

Balaão, Beor naregedu bataru; aiwo kicarurewu imedu bataru; mearudure Pao bataru jiwu bataru; ure boe pa Pao Baru tadawu mearudaeji, jordure Pao jordure jiboe jamedu boeji, ure tubujodo mototo mare joku jare. 

Iordure ji, mare oino karega; itaiwore ji, mare rakoje puredukare. 

Jacó pijiwu ia kuieje jepadumode; ia boe eimejerage ekedure jiboe umode turagojedo Israel piji. 