
Imi, Tobias, imerure awara rikireuji, jetororeuji, meri jameduji. Ire boe maku du makaguragado boere reko itabo ino moto piji Assíria kejewu bakurirewu iere Nínive cedu kaewu iwobe etai. 

Ia Pao o peta kurirewu keje, boe ere ia boe enogwage pemegarewu rorewu udo turugadu ikeje iwai keje. 

Du tabo inagore oino itonaregedu Tobias ji itonaregedu, toro, aemarudo ia mearutorure Pao jiwu pawobe marenaru bogai, reko mato, okwagewo pagabo. Ipagamode oino woe amode akirimi du kae. 

Icare, tui tugirimi dukeje, akore oino ii ioga, iorudure ia pawobe bitodure maigoduwuji. Ere itoru kado, ere barigu bakurirewu o bororo keje, padu kimore toro. 

Ire iragojedo taci inogwage modedu piji, ire nowu birewu reko bororo piji ire bu podu tabo iwai tada, iwo tugu mototo meri butu modedu rekodaji. 

Ire birewu biado, dukejere ire imugudo inogwagewo ikiarigodu tabo. 

Iwiabuture profeta Amós akoi Betel jitu keje taegareae butumode tagiarigoduto, taragodu butumode tagoraguduto. 

Icare itoragudure. Meri rekodu kejere Icare, ire iebu apo, ire tugu mototo. 

Mare mugure imegiwuge egore oino togwari tabo ii pagudu bokwa, Boe eemarure bogai marigudu tuwo bito nowu inodu koia, du kodi rekodure, tuwi piji; du kodi karega Icá, unure bireuge etugu etugu mototo pugeje. 

Imi, Tobias, nowu peta kurirewu boecoji, ii birewu tugu mototo dukeje, ire itaimo, iture iwai otodaiwu bororo kae, ire iwu bororo okwajiwu moto ri paru; ikare boe bu ie keje, boeru koia. 

Ikare boe pa metugue kugure eedui iwugeje moto ri aogeje duji. 

Ia epe ururewu buture iokuto, du kodi ure ioku kigadudo. Iture jorubokuru epage etae etaiwowo iokuji, mare ei jorubokuru bu ioku keje dukeje, ioku kigadu kowodure, du kodi Icare iorudukare boeji remawu. Jorure pobe puibiji iordukai boe jitu tabo. Iwobe eiamedu boe ekiarigodure boe ji oino ii duji. Jorure pobe Aicar jetui ii dutabo, dukejere uture Elimaida kae. 

Nowu du kodi itoreduje maragodure tuwo cenogwagedo. Ure barege kugure ewu ikudo, ure enado, ure maku boe etai, do tabo ere mori makuai. 

Ia meri keje, ure nowu tumaragodae akedudo, ure maku makomode bogaiwuge etai, duwuge ere mori jamedu makuai, du kujiagi ere ia cabrito rogu makuai uwo kowuje. 

Ui turemo iwaito dutabo, barogorogu akogodure, du kodire imagore itoreduje bogai, inaragodure ji kaiba nowu cabrito aregodure? Boe eiwogae ka karega? Maku akure emawuge etai; pamodukare boe eiwogae kowuje. 

Du tabore Icare akore oino ii enure makudu pagado inai, imaragodae mori kujiagi. Mare imearutorukare bataruji; inagore uiagu maku tuwobe etai; ikorigodure nowu inodu koia. 

Du tabore akore oino ii kaiba ai boe makudu pagado jeture? Kaiba aro pemegarewu boe jeture? Eiamedu boe eerduware nowu inodu koiare boere oino ai. 

Nowu du kodi, inogwamagudure itoragudu tabo Pao ji, inagore.

Pao Aroe Eimejera, apemegaguragare, ai akogado boe eidu jetorogodure; boe enogudu, boe rikirewu, boe jetororewu jeture jii je akabo. 

Du kodi Icare, awiabutudo iwugeje, akorigodu jokodu kaba iro pegarewu jamedu boeji, awiabutu kaba iro pegareuji, iogamage ero pegarewu boeji. 

Cemearutorukare ai ceroiaguduji, du kodi Icare cewudure iwogu kigodureuge ekera kai, ceregodudodure cewi kae; du kodi Icare, are cewarigu boe kaowu moto padui pumekejedu kejewuge enogirae, ewadaru keadaere cegi. 

Pao Aroe Eimejera, ai akogado boeidu boe jokodu nure ema, cerokare nono ai ceroiagudu reore kodi, cemeru pemegakare aegai kodi. 

Icare, Pao Aroe Eimejera, arodo ii akaidu reore, boedo tugeragu itaroeji, boe ewudugugodae tabo, paga karega, iwimodedu pemegare ii, iragoje kimodukarega. 

Nowu meri mito dukeje, Sara, Raquel naregedu aredureudo, rakojere Medodoge eno moto kejewu ia bakurirewu iere Rages cedu kejewudo, mearudure ia tuo utugarerodo okirui pudui duji. 

Paga karega, ure tugera maku tu tu ikera awubodure pobe taci ikera awubowuto ime etai; mare ia bope iere Asmodeu cedu, ure ewi ewido, ei tuburedo jitu keje. 

Sara okituware nowu tudugare areduji ia ro koia, du akore jipagi akire are akoge eeda kedodo, du kodire ceerdu modukana akore ime, areme ewodui apiji awu moto keje duji? 

Tumearudui akoi oino pudui dukeje, Sara kiarigodu kuicigore, oragudure, Icare ruture tuo uwai cobugiwu kae, taidui tuwo cidoru kogudo dutabo. Mare ure tumearudae pemegado, Icare akore itaidukare boe emago pegawo iogaji, tagoi: 'Ia tumearudu kurire jiwu onaregedu aredure, duwudo ure cidoru kogudo tuiwo pegare dukoia'. Du tabo imode ioga bito tugiarigodu kori koia. Du kodire imodukare ikidoru kogudo, mare inogwa magudumode Pao ji, iwiwo, imearudu kawo boe emago pegai ii pugeje duji. 

Du keje ure tugera raido baiporo rogu kae, okwamagudure oino Pao ji boe emago pemegare ai, Pao okudu oiagudurewu, akagaru pemegaguragare boe jameduji jii je! 

Nowu enogwamagudui Pao bogaidu aregodure Pao biaja kae pureore. 

Icare Pao o tupa pemegarewu iere Rafael cedu, rojaidodure tuwo ei pobedu pemegago. 

Nowu du kodi, Tobias mare tupa Rafael ere turemo Media mototo, ere tuburedo Ekbatana kae. 

Icare Rafael akore oino nowu ipareduji iwie Tobias! 

Tobias akore amagodo! 

Rafael akore awu boecoji pabadumode Raguel uwai tada. Awobe reno, onaregedu aredure, duwudo iere Sara. 

Ei turemo Ecbatana bato dukeje, Tobias akore oino Rafael ji imana Azarias, irego kuri pamana Raguel uwai kae. 

Oinore tupa rore rugadu. 

Raguel mugure tuwororo uwaiporo keje, ekimadure apo, Icare akore iwiemege Icare tagaregodure! Tagaregodu pemegado! Taiwo aidugirido! Icare ure edo turemo tuwaito. 

Icare ure ia tagu cabrito bito, ure tugeragu ei tuwaito tuiegare kuricigo tabo. 

Ere taimo, ere tubemegado dukeje, ere tumugudo ira keje. 

Icare Tobias akore oino Rafael ji imana Azarias, amagodo Raguelji uwo iwie Sara makuinai itoredujece. 

Raguel mearudure iparedu bataruji, akore oino ji.

Akogwagedo, akududo, akamudo awu boecoji jao. Iaboe iaboe eona modukare tuwo tugeragu itonaregedu Sara ji toredujece apiji, imedu. 

Du reorere imi jamedu iroiwa modukare iwo maku iaboe iaboe etai apiji, paga karega iwobe nure aki. 

Mare imode awie boe riki jameduji, itonaregedu. 

Ire maku imei ikera awubodure pobe taci ikera awubowutodu etai, mare eiamedu bire tu tu je emode tuburedo ji dukeje. 

Mare oino, itonaregedu akogwagedo, akududo, paga karega Pao aiwomode tai. 

Icare Tobias akore inogwage modukare, ikudu modukare woe awuji, amodukare inogwamagudure bogaiboe maku inai dukeje. Icare Raguel akore boe jokodu makudumode akai Moisés o bapera atugo rekodaji. Du kodire, Pao aidure makuduwo aki dukeje, akeragu ji akabo. Awu inodu rekodaji tai pobedu tawuri tawie nure puje. Awu piji makudure akai jii je. Paowo taiwo aidugirido awu boecoji, itore, toguduwo tagabo, boe butugugoduwo tai! 

Icare Raguel makore tonaregedu Sara bogai, duwudo ure tuwuredo ji. Ure tugera kogudo iera kajeje, Icare ure maku Tobias ai, akore oino ji akeragu ji Pao o boe eroiagudu rekodaji; Moisés o bapera atugo rekodaji, makudumode akai akoredujece. Akeragu ji, reko toro aegare tabo. Pao baru tadawu uwo tarego boe butugurewu tabo! 

Du kejere makore nowu nogwaredu uce bogai, akore ji uwo ia bapera reko mato tuwo nowu ei tugera maku puae Moisés ui boe eroiagudu reoredu atugodo keje. 

Icare nowu nogwaredu uce ure nowu bapera arego, Icare nowu uore bapera atugodo tui cie bu keje dutabo. 

Du kejere Icare enogwagere, ekudure. 

Du tabore Raguel makore toreduje Edna bogai, akore oino ji iwie, ia Sara mugumode tadawu bai akera pemegado ji. 

Ure Nowu ewai pemegado, toredu bataru rekodaji, ure tonaregedu reko toro. Oragudure joki dukeje ure tuioguru kabi, icare akore oino ji.

Itonaregedu, adurudo! Pao baru tadawu uwo akiarigodae tududo aegareato. Adurudo, itonaregedu! 

Icare ure tuiebu. 

Nowu du kodi Raguel okwamagudure ei ewo tumugudo ira keje togwagewo dukeje.

Tobias akore oino inogwage modukare woe, ikudu modukare woe awuji, amodukai inogwa magudumode bogaiboe maku inai dukeje: akonaregedu Sara makuinai itoredujece. 

Raguel makokai kuri je Tobias ji du kodi, tupa akore oino ji apagudu kaba awo akonaregedu maku awu iparedu ai, paga karega, awu Pao utugare pemegarewu oreduje rumode ema, du kodire iaboe iaboe eroiwakare tumuguwo apo. 

Du kodi Icare Raguel akore oino icare ire boe pa inogwamagudui Pao jitu ioguru tabodu upagakare. 

Imearutorure ure akaregu iwai kae itonaregedu muguwo tuwobe apo, Moisés ui boe eroiagudu rekodaji, du kodire imode makuakai rugadu. 

Du keje Icare ure tugeragu tonaregedu ieraji, ure bu Tobias iera keje, tagoi oino dutabo Abraão o Aroe Eimejera, Isaac o Aroe Eimejera, Jacó o Aroe Eimejera muguwo tagabo, uwo tamugudo puapo, uwo to boe pemegarewu awadudo tai. 

Du keje Icare ure tugeragu baperaji, ure emugui puapodu bu bapera keje. Du keje ere festado tuiegare tabo Pao ji. 

Du kejere etuomagere tudaru nowu piji, tui ewaiporo mi durekodaji. 

Icare Tobias ure turagojedo tuba piji akore oino Sara biegai.

Iwierogu, aragojedo, pagogwa maguduwo Pao ji toguduwo pagabo, tuwo paginorudo. 

Icare ure turagojedo jamedu, Icare ei pobedu enogwamagudure Pao ji uwo tuginorudo. 

Oredu akore boe emago pemegare ai, ceomage eno Aroe Eimejera, akagaru pemegare jii je jamedu! Baru jamedu boe, are towujeboe jamedu boe emago pemegawo ai boe jameduji jii je. 

Are Adão towuje, are Eva makuai metagowo ema. Ei pobedu pijire boe eiamedu boe etaregodure. Aki remawu akagore oino imedu rakojei mito tu jedu ukare turugadu. Pawo ia metagodo nono ureore. 

Oinore Icare, itagemo pegarewu tabo karega, mare iwabo pemegarewu tabo, ire ikeragu awu iwieji itoredujece. Akogududo cedabo, ceedudo puapo jii cebegagodu kae, boe korikai cei dutabo. 

Icare egore puapo oino godu! Oino godu! 

Du keje Icare emugure puapo nowu boecoji. 

Nowu du kodi, Ana uture tu tu meri jameduji, ure tumugudo awara okwai ia torekodu aokeje, taiwoi boeji jaegiri. Nowu torekodu aopiji aiwore tubaga tabo tonaregedu umode tugirimidu bogai. 

Icare jordure jaegiri tonaregedui tugirimi duji; kuri je ure boe pa ji. Rekodure kuri toredu bogai, ure bie, tagoi oino dutabo icare akonaregedu aregodu nure, metuia aregodu nure apo jamedu. 

Etaregodumode tuo ae duotodai, Rafael akore oino Tobias ji boe riki remawure joku jadodumode. 

Amode nowu karo eku maedo jokuji. Nowu jorubokuru koiare umode cewu joku kigadu udo turawuje joku piji ao joku umode tuiado, Icare jordumode baru oto uruguji. 

Ana rekodure tonaregedu togi, ure tugana kogudo itoru gajeje, akore ji toragudu tabo icare iordure ai, itonaregedu, Icare iwimode iegare tabo. 

Icare Tobitre turagojedo, meru pagare bororo uwaiporo kajeje. 

Icare Tobias uture togi tugedui cewu karo eku jitu tabo. Ure togwamu jokuto, ure tugera kogudo iera kajeje, akore ji ioga, amearutorudo. Du kejere ure nowu jorubo maedo jokuto. 

Icare ure nowu joku kigadu rawuje tugera tabo joku jeke piji. 

Icare Tabitre todomo tonaregedu kajeje, akore oino ji toragudu tabo iorudunure ai, itonaregedu, ioku uruguji! 

Du kejere akore boe emago pemegawo Pao ji, boewo akaru kurido! O tupadoge pemegareuge etagaru kuriwo jii je jamedu! 

Paga karega, ure itogorido, mare oino, iordure itonaregedu Tobias ji pugeje! 

Du keje Icare Tobitre turemo tuwaito toreduje Ana apo, tui Pao akaru kurido tumago raka tabo dutabo, cewu ure tudowuje puduiboe jamedu boe koia. Icare Tobias readodure tuo biegai, tumeru pemegai Pao Aroe Eimejera koia duji, tuie cewu diiero arego, tuie tugera maku Raguel onaregedu iei Sara cedu ai. Du kejere akore puredugodu nure Nínive uwaiporoji. 

Du kodi Icare Tobit mare Ana eegare kuricigore, eture turago togi nowu bakurirewu uwaiporo kae. Nínive kejewuge eebogodure tuiordui meru pemegaji iaboe iaboe ekai tugera kogudo iera kajeje dutabo duji. 

Tabitre togwa jerebarido Pao apo tumago raka tabo, okudure pudabo dukoia, ure tuioku jado dukoia. Icare aregodure tonaregedu oreduje Sara ae dukeje, mako pemegare ji, akore.

Icare akaregodure, itonaregedu! Pao ure arego cedaedu akaru kuriwo. Ao jiwo aidugiriwo, itonaregedu Tobias jiwo aidugiriwo, akire aiwo aidugiriwo jamedu, itonaregedu! Aremo awaito aegare tabo, boe pemegawo ai, aegaredo! Aremo, itonaregedu! 

Du kodi Icare mugure Nínive kejewu judeudoge eiamedu boe eegare kuricigore nowu meriji. 

Nowu du kodi, Tobias makore tonaregedu bogai, akore oino ji itonaregedu pawo cewu kodure akabowu imedu maragodae morido, pawo ia pagomea bu keje pugeje jamedu. 

Du kodi Icare Tobias makore nowu tupa bogai, akore oino ji cemode are aregowu jamedu boe kado oiado akai amaragodae morice, atumodedu otodai. 

Du keje Icare Rafael mako podure ei pobe du biagai, akore tamago pemegado Pao ji, tukutaido ji boe epadui pumekejedu jamedu boe eegai, ro pemegare tai boe jamedu koia. 

Tamago pemegado ji, tarago ieji. Pao ro awadudo ime eiamedu biagai, du ure turugadu. Tamorora amagadu kaba tai jekaredo dutabo. 

Pemegare boewo boe eimejera o boe biarewu biado, mare ure turugadu boewo Pao ro kagado boe ewiegai. Taro pemegado, dutabo, boe puredumodukare tai. 

Pemegare boe enogwamaguduwo boe jetororewu tabo; boe ji boe maku marenarue etai boe jetororewu tabodu pemegare. 

Boe ji boe maku marenarue etai, boe rikirewu tabodu pemegare, mare boe ji toroe itodudo du ema karega. 

Boe ji toroe maku marenarue etaidu ure boe einorudo tuwi piji, ure boe eedorodo turo pegarewu piji. 

Ure boe maku marenarue etaidu jemode rugadu. 

Mare ro pegarewu, ro jetorokarewu, ona nure pudui. 

Oinore Icare imode boe rikirewu awadudo tawiegai; imodukare iaboe biado tabiji. 

Imagore tai marigudu pemegare boewo boe eimejera o boe biarewu biado, mare ure turugadu boewo Pao ro awadudo boe eegai. 

Kodi icá: aki, Sara akogwamagudure Pao ji du tonaji, inure akogwamagudae reko Pao urugu jekai. Du inodu reorere irore ai, Tobit, ai bireuge etugu mototo du tonaji. 

Cewu are atawuje ira piji, akogwage piji, awo birewu tugu mototo dukeje, irojaidodure awogai iwo irokagado ai. 

Mare oino Paore itudo mato iwo apemegago, iwo arago Sara pemegago jamedu. 

Rafael nure imi, ia tupadage ei ikera awubodure pobe taci ikera awubowutodu epiji, duwuge eragojere Pao urugu jekai. 

Icare tamago pemegado Pao ji moto keje, tukutaido ji. 

Icare irudumode ure itarego woewu bogai pugeje. Awu ure tudowuje tai boe jamedu boe bu bapera keje. 

Icare nowu tupa okware pi tuku je. 

Nowu du kodi Pao o tupa makore Tobitji, onaregeduji jamedu: 

Pao baru tadawu akaru kurido, tamago pemegado ji jereuge eiamedu boe ewiagai, ure togududo tagabo kodi. 

Pemegare boewo boe bu boe eimejera ro keje, pemegaguragare boe ji tui Pao ro boe awadudo. Taro pemegado, boe puerdu modukare tai. 

Boe enogwamagudui Pao ji, todorogai pudui dutabo, tui boe maku marenarue etai dutabo, kodure boe ji meriri ekurewu, meriri kigadurewu, itodudo pudai du kori. 

Boe ji boe maku marenarue etaidu ure paginorudo pawi piji, ure imedu ro pegarewu puredu kado ji, umode jordudo boe enogudaeji, umode rakoje raicigodo. 

Ro jetorogodukarewu ro pega nure pudui. 

Imode boe rikirewu jamedu boe awadudo taegai, imodukare iaboe iaboe padu biado tagai pemegare boewo boe bu boe eimejera ro keje, pemegaguragare boe ji tui Pao ro boe awadudo. 

Ca, akogwamagudui aeguru tabo Sara apo dukeje, ire akogwamagudae reko Pao ae. 

Ai bireuge etugu mototo dukeje, irore ino jamedu ai bireuge ewiado awai tada meriji awo etugu mototo boecoji, awiapagakai akogwage jituji dukeje, irojaidodure awogai iwo irokagado ai. 