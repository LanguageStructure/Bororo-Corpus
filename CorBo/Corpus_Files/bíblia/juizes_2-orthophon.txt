
Nowu kodi, Israeldoge ere Pao aidukare jiboe towuje, ere tubujodo Baaldogei. 

Ere tuboru barigu tuomage eno Aroe Eimejera ji, ure etawuje Egito pijidu, ekodure ia aroe eimejerage tuginoiwuge eregodaji, mugu puredure puduiwuge eno aroe eimejeragei, dutabo ere Pao korigo. 

Ere tuiaedo Pao ji tuwo tubujodo Baal ji, Astartedogei. 

Du kodi Icare Pao korigodu kuricigore Israeldogei, ure emagu roarodureuge ekera kai, duwugere tugeragu enoe boeji; ure emagu mugu puredure eiwu onare eiwuge etai, du kodire Icare eroiwakare tuwo turodo ia turo onare puduiwugei. 

Erore ia turo dukeje, Pao iera motudure ewugeje, turo pegai ei dutabo, ture tuwadaru maku ei du reore, ure emorora amagadudodu rakaguragado pudui. 

Paore ia ure tugogado boeiwuge emagu emagu etai, duwuge ere einoru einorudo rorerure eiwuge epiji. 

Mare boe ewiapagakare nowu ure tugogado boeiwuge ewadaruji jamedu; ere tumagu pagapagawu aroe eimejerage tuginoiwugei, ere tubujodo ei. Kuri je ere tuiaedo tuomage ekodure jiwu awara piji, duwugere emearutorure Pao o boe eroiaguduji, emagerema erokare ino. 

Paore ia ure tugogado boeiwu maku etai dukeje, turagojei apo du tonaji, ure einoru einorudo onare eiwuge erorerui ei dupiji, nowu ure tugogado boeiwu rakoje kimo tabo. Pao okudure akoi toragudu tabo duji, onare eiwuge erorerui eiwuge eigoia. 

Mare nowu ure tugogado boeiwu okwa rekodaji, ere turo pega jagudo tuomage ekori, tudui aroe eimejerage pagapagareuge eregodaji tuwo tubujodo ji, ekare tugera ra ia turo pegarewu piji, du kodire ero pega kowodure. 

Nowu dukeje, Pao o tupare turawuje, ure tumugudo Ofra kejewu terebinto i paru, Joas, Abiezer uwobe o moto keje, onaregedu Gedeão ui trigo to boeji, tuwo biado madianitadoge epiji du tonaji. 

Nowu Pao o tupa aregodure ai, dutabo akore oino ji Pao muguwo akabo, tugobaigare ro rakarewu! 

Icare Gedeão akore oino Ikimejera, inogwa magudumode ai: amugure cedabo ma, kodiba boere oino cei? Boe ero rakarewu towujedure paomage eegaiwu pa? Oinore egore cewiagai 'Paore cedawuje Egito piji'. Macare oino Paore tuiaedo cei, ure cemagu madianitadoge ekera kai. 

Mare Paore tuie kirimi ae, akore oino ji toro, nowu aduru tabo, amode Israeldoge einorudo madianitadoge erorerui ei dupiji. Imi karega ire atudo atudo toro? 

Gedeão akore Ikimejera, inoba imode Israeldoge einorudo? Iwobe ewiega remawure Manasés uwobe etada, imire ikodure boigodu ioga uwai keje. 

Pao akore oino ji iragojemode akabo, amode amorido madianitadogei emagai imedui mito tu je du reore. 

Gedeão akore aerdu pemegai ii dukeje, akaidumode awo ido boe pa ia aro jitu keje, inogwa magudumode ai atukawo awu piji jii imode ikirimi ia ino mea tabo akai. 

Pao akore u! Iragojemode jii woe, ai akirimidu kae. 

Gedeão uture, ure tugera pemegado ia cabritoji, ure ia amirewu towuje ia trigo kudu tabo; ure kodureboe tugu ia kodoraboto, ure kuru tugu ia ariato, ure reko toro 'carvalho' i paru kae, ure makuai. 

Icare Pao o tupa akore oino ji akeragu kodureboeji, amireuji, mugudo awu tori aogeje, kuru redo. 

Gedeão mearutorure bataruji. 

Du kodi Icare Pao o tupare nowu ure arego tugedui ji tu tabowu iwara aogado, ure oto jetudo nowu kodureboeji, nowu amireuji. Kuri je, joru aregodure nowu tori piji, dure ure nowu kodureboe, nowu amirewu rugadu akedudo, Icare Pao o tupa okware pi tuku joku piji. 

Du kodi Icare Gedeãore boe pa Pao Aroe Eimejera o tupa iure ema duji, Icare akore iui! Ikimejera Aroe Eimejera, iordure ako tupaji ioku awadu tabo! 

Mare Pao akore oino ji boe butugurewu muguwo akabo! Apagudu kaba! Awimoduka! 

Icare Gedeão ure ia tori bu pu aogeje nono, ure iedo oino Pao ro butugurewu. 

Nowu du kodi, Siquém kejewuge eiamedu boe, Bet-Melo kejewuge eiamedu boe, ere tudo pui, ere tugimejerado Abimelecce, puredu tu Siquém kejewu tori mugui paru kejeu 'carvalho' iji. 

Boe ereadodui nowu inoduji Joatão biagai dukeje, awu ruture torekari Garizim ao kae, makore etai toiogwari tabo tawiapagado ii, Siquém kejewu boe, Pao mearuduwo tai! 

Ia boe keje itura boe etaidure tuwo tugimejerado ia iji pudai. Du kodi Icare egore oino 'oliva' iji: 'Cegimerado aki cenai! '

'Oliva' i akore oino ei 'Imodukana ikera ra boekaguru boture ipijiwu, dutabo boere Pao kurido, ime ekurido, dupiji, iwo imugudo iguru boe ewugeje? '

Du keje Icare iguru boe egore oino figueiraji 'Mato, awo cegimejerado aki cenai'. 

Akore oino ei 'Imodukana ikera ra iwedu piji, itudu rorewu piji, iwo imugudo iguru boe ewugeje? '

Du keje Icare iguru boe egore oino 'parera' ikuji: 'Mato, cegimejerawo aki du bogai! '

Mare nowu 'parera' iku akore oino ei 'Imodukana ikera ra ure Pao, ime eegaredowu ikuru piji, iwo imugudo itura boe ewugeje? '

Du kodi Icare iguru boe eiamedu boe egore oino boto ikuji 'Mato, awo cegimejerado aki cenai! '

Icare nowu boto iku akore nowu iguru boe ji 'Tagaidumode tagimejerawo imi rugadu ma, mato, tagamudo itugu kuda; mare tagaidukare dukeje, joru aregodumode botoguru piji tuwo Líbano kejewu nowakodu iguru rugadu kowuje'. 

Nowu du kodi, Pao utaroere turaweje Jefté keje, dure kodure Galaad Manasés eno moto kajeje, Galaad kejewu Mispa kori, aregodure amonitadoge eno moto kae. 

Jeftere tuwadaru maku Pao ai, tagoi oino dutabo amode amonitadoge emagu ikera kai ma, cewu utumode iwai poro piji itogiwu, ii ikirimi boe puredukai ii amonitadoge epiji dukeje, emare Pao Aroe Eimejera o mode ema, imode inomeado apo Pao ai: 

Jefté uture amonitadoge etogi turugoduwo ei, dukeje Icare Paore emagu iera kai. 

Ure tumorido ei jii Aroer piji jii Menit kae, bakurireuge ere ikera awubodure iwure awubodure, jii Abel-Carmim kae, tui ewidodu kuricigodo. Du kodire icare Israeldoge ere tumorido amonitadogei. 

Jefté, ui tugirimi Mispa kejewu tuwai kae dukeje, onaregedu aredu uture togi tureru tabo. Onaregedu ui mito tu jedu, ia bokware piji. 

Tuiordui jitu keje, ure tugudae bowuje toiogwari tabo ié! Itonaregedu, are iwo pegado! Aigoiare are imorora amagadudo ii, paga karega. Ire iwadaru maku Pao ai, iroiwakare iwo iwadaru kirimi tuibagi. 

Emare akore oino ji ioga, are awadaru maku Pao ai dukeje, arodo ii aiabijiboe rekodaji, Paore tumorido onare aiwuge Amon orei akera tabo kodi. 

Du keje okwamagudure tuoji inogwa magudumode ai: imedage eko itabo torekaridoge etao kao, arimode pobe, itoragoduwo ikodui mai duji. 

Akore oino ji toro! Icare ure utudo ari pobe dutabo. Kodure tumedage ebo torekaridoge etao kao, toragodui tugodui mai duji. 

Arii pobedu akedu keje, ure tugirimi tuo uwai kae, dure ure tuwadaru maku Pao aidu towuje ji. 

Nowu meri keje, ia Saraá kejewu ia imedure, Dan uwobe, iere Manué, oreduje ore bokware. 

Pao o tupa ure tawadudo nowu aredu ai, akore ji icare ore bokwareudo nure aki, mare akuiarumode, akuributumode ia akonaregedu apo. 

Du kodi Icare akodu kaba parera kuruce, ia kuru korirewu boece, akaba ia ake pegarewu kowuje; paga karega, akuiarumode, ia akonaregedu botumode, dure ia meriri o micigirewu umodukare ao kado; paga karega, nowu negedurogu makudumode Pao ai tuwodu otodai, umode Israeldoge etaru filisteodoge ekera piji. 

Icare nowu aredu ure toredu biie tagoi oino dutabo ia Pao apowu imedu aregodure iwogai, ure nono Pao o tupare, pemegaguragare. Inoragodukare ji kaiba kejewu ure ema duji, ukare iwie tugieji jamedu. Akore oino ii 'Akuiarumode, akuri butumode ia akonaregedu apo. Du kode, akudu kaba parera kuruce, ia kuru korireboe boece, akaba ia boe pegarewu ko; paga karega, nowu negedu rogu makudumode Pao ai botumodedu otodai jii tuwi kae. 

Icare nowu aredu kuri buture ia tonaregedu apo, dure ure iedo Sansão. Nowu negedurogu ricodure, Paore jiwo pemegado. 

Pao utaroere tawadudo keje, Dan moto keje. 