
Pao Aroe Eimejera ro jetorogodure, pagirema paboguru padure pae keje, boe magai awu jiture: pagi Judá kejewuge, Jerusalém kejewuge, pagimejerage, jeture paiwuge, pago sacerdotedoge, pago profetadoge, paomage; paga karega, paro pegare Pao ji, pamearutorukare bataruji, pawiapagakare Pao Aroe Eimejera akoi pai duji, pagaidukare parowo nono ui paroiagu duji. 

Ure paomage etawuje Egito pijiwu meri piji jii awu meri kae, pamearutorukare Pao Aroe Eimejera bataruji; pagaidukare pawiapagawo akoi pai duji. 

Pao akore tudugare Moisesji, tui paomage etawuje Egito piji, tuwo tapira mokuro kuru, meiawoe eweguru rere pijiwu moto maku pagai du kejewu boe pegarewu padu kimore pawugeje kimo. 

Pawiapagakare Pao Aroe Eimejera akoi pai, ure arego pagaewu profetadoge eiabiji boeji, pagodure tu tu pawabo mearudae pegarewu rekodaji, pai pabujodo ia moto tuginoiwu kejewu aroe eimejerage paga pagawugei, paroi nono Pao Aroe Eimejera aidukare jiboe rekodaji. 

Israel, awiapagado ure boe eedowu boe eroiaguduji; awiapagado aerduwawo boe eerduware jiboeji. 

Israel, kodiba aragojere onare aiwu moto keje? 

Kodiba are awiiagu ia boe eno moto tuginoiwu keje, amedui bireuge ebo, amedui moto kudawuge ebo? 

Are akera ra boe eerduwa aregodure pijiboe piji! 

Akodumode Pao utawara ji ma, boe pemegamode jii ai. 

Du kodi icare aerdudo kaiba boe eerduwa mugure, kaiba boe eduru mugure, kaiba boe emearudae mugure, dutabore aerdumode kaiba boe eragoja raicigorewu mugure, kaiba ure boe eedoboe mugure, kaiba ure boe eegaredoboe mugure, kaiba boe butugurewu mugure. 

Ioguduba jorudure boe eerduwa kodurewoji? Ioguduba ure turemo oroe jato? 

Cewu jorduware boe jamedu boe jiwu ure boe pa ji tumearudae tabo; cewu ure moto to jii jewu, ure moto korobadudo barege ebowu, ure jorugu rekowu, ure udo tugirimi tubagudu tabowu; Kuiejedoge ere tuioku peri perido tuiegare tabo tumugurewo keje. 

Makore ewogai, emagore oino bataru jipagi cegireo! Tuioku urugudo tuiegare tabo ure tudowujewuji. 

Pago Aroe Eimejera reno. Iaboe ukare nono ureore. 

Ure tudugare Jacó, mearudu kurire jiwu Israel, eerdudo boe eerduwa jamedu boeji. 

Inodu rekodaji, ure tawadudo moto keje, meture ime etada. 

Oinore Pao o bakaru padure kejewu baperare; oinore boe eroiagudu ure jii je. Rore oinowuge eiamedu boe eonare tuieji; ure tuiaedo pijiboe jeonare tuwiji. 

Jacó, aedorodo, akeragu ji; akawara jetorodo urugu jekai. 

Akaba aiwo aidugiri maku iaboe etai, akaba aiwo aidugiri maku ia tuginoiboe etai. 

Paiwo aidugiri nure, Israel, paerduware Pao aidure jiboeji kodi. 

Iwobe, tadugu tado! Tagire tare tawiabutui Israeldoge ewugejedu pado pemegado. 

Akirododukare tagabo moto tuginoiwuge etai tagedoduwo du bogai, mare tare Pao korigo, kodire tamagudure onare taiwuge etai. 

U! Tare ure tadowujewu korigo, tai tagomea maku bope ai, mare Pao ai karega; tawiagodure Pao rakojere jii jewu, ure boe jamedu boe maku tagaiwu piji, tare Jerusalém korigo, duwure tagogwagirido. 

Jordure Pao korigodu joi tawugeje duji, kodire akore oino tawiapagado, mugure puredu Sião jiwu bakurireuge. Paore imearududo boekori rakareuji. 

Iordure boe erorerui itore imei, itore aremei duji, oinore Pao jere jii jewu ure boe erorerudo ei. 

Ire etowuje iegare tabo; ire ikera ra epiji itoragudu tabo, imarenaru dutabo. 

Iaboe iaboe eegare kawo imarenaruduji, boe eiamedu boe ui tugera ra piji duji. 

Imarenaru nure imi itore ero pegarewu kodi, ekodukare Pao ui eroiaguduji kodi. 

Tadugu tado, itore, tagogwamagududo Pao ji, mare ure tagoridowu biabutumode tawugeje pugeje. 

Tamagai tadugu tado, tai taboru barigu Pao jitu reorere, icare tai taekirimi bogai dukeje, taemarudo bogai tagaidu rakarewu tabo. 

Paga karega, cewu ure tagorido du kuricigorewu umode taginorudodu maku tagai taegare akedu bokwarewu tabo. 

Jerusalém, akudawu marenarudurewu tawuje apiji, awo Pao urugu tugu ai jii je. 

Aregodure Pao pijiwu boe ero jetorogodurewu tugu ai. Pao jere ji jewu urugu tugu akaoto. 

Jerusalém, Pao umode mugure baru kudawu boe eiamedu boe eerdudo aruguji. 

Oinore Pao umode akiedo jii je boe jetorogodurewu o boe butugurewu, boe emearutorae urugureboe. 

Jerusalém, aragojedo boe aogeje, akaiwodo meri rutu jaogwai! Akaiwodo akore eedui puapo meri butu piji meri rutu kae Pemegarewu bataru koia. Eegarere pudui Pao biabuture ewugeje kodi. 

Eture apiji tumerui tuwure tabo dutabo; onare puduiwuge ere erego. Oinore icare Pao umode erego akae pugeje emagai boe eimejerage etore ereore dutabo. 

Paore boedo torekari jamedu boedo turawuje, ure boedo boe boarewu korobadudo, moto boado, Israeldoge emeruwo tumorora amagadukai pudui dutabo, Pao urugu kuda. 

Itura boe, iguru rorewu jamedu boe, emode boetugudo Israeldogei, Pao bataru rekodaji. 

U! Pao kodumode Israeldoge etododai tuiegare tabo, turugu tabo, togudu tabo, turo jetororewu tabo. 