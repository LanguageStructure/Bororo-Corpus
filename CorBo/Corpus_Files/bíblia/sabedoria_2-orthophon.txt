
Jeture boeiwuge, tamearudu kurido boe jetororeuji, tamearudae pemegado Pao ji, taemarudo bogai tawabo jetororewu tabo, paga karega, ure cewu onakare puduiwuge eerdudo pudui, ure tawadudo mearutorure puduiwuge etai. 

Boe jokodu, boe emearudae pegarewu ure boe edo tuiaedo Pao piji. Pao ro rakarewu ure ro pegare puduiwuge epogurudo. 

Paga karega Pao jorduwa umodukare turemo ia boe emearudae pegareuto, mugukare ia ro pegareuge ekodu tada. 

Aroe Pemegarewu, ure paedo oinodu, rekodure boe ero ewadaru arodu piji, ure tuiaedo boe emearudae pegarewu piji; boe ero jetorogodu modukare dukeje, ure taru tugujebiji. 

Boe jokodu, boe eerduwa, ia mearudu kurire imeiwu aroe nure ema; umodukare bataru pegarewu jiwo pemegado; paga karega, Pao jordure mearudae jamedu boeji, oebatodure ewaboji boe jokodu tabo, biapagare ewadaruji. 

Paga karega, Pao utaroe mugure boe jamedu boe keje, ure boe jamedu boe to pui, jorduware boe emagore jiboe jamedu boeji. 

Du kodire, mako pegarewu umodukare cinorudo umode tugogado puduiwu iera piji. 

Boe eemarumode ro pegarewu mearudae bogai, dukeje icare bataru jaruru rutumode Pao ae tumago pegai pudui dutabo... 

Mearudu awadurewu mearudure ji, iaboe iaboe okwakare biaja piji. 

Du kodi icare tamago pega kaba paga tu je, tawadaru pegarewu pijido tageru piji, tageru jaedo tamago pegai boe ji dupiji. Ia boe ewadaru butukare biororeboeto; batararodurewu ure boe etaroe bito. 

Taemaru kaba tawi bogai taro pegarewu tabo. Tagaba taeda kedodo taro jetorokarewu tabo. 

Pao Aroe Eimejera ukare boe ewi towuje, jekarekare jereboe ewogwaji jamedu. 

Ure boe jamedu boe etowuje eewo du bogai, awu moto kejewu boe jamedu boe pemegare, boe ewi mugukare tada, boe ewi jetukare awu motoji paga karega, boe jetororewu bimodukare. 

Ro pegareuge eemarure boe ewi bogai tugera amagadu tabo, tumago rakarewu tabo, etogeare bogai, taidu magai tumeduia jitu reore, ere tuwadaru maku ai; metagemode pudumi rugadu. 

Ro jetorokareuge egore oino pui, tumearudae pegarewu tabo pae koborirre, kiarigodure; oto keje, jorubo bokwa, boe enearudukare iabe argoduie tuibagi bireuge eiao piji. 

Pawo jorubo mugudo ro jetororewu utawara keje, paga karega, ukare paroiwado, aidukare paro boeji, mako makore pai, pagodukai boe eroiagudu jitu keje, mako pegare pago pega boeji. 

Ocarore pudui tuiorduwai Pao ji kodi, akore Pao onaregedu iure pudumi. 

Kodure pamearudae peragajeje; nowu ro oinowu jetu pegare pai; paga karega, rokare nono tumedage ereore. 

Ro pegareuge nure pagi jekai, boe pegarewu nure pagawarace ai, kodukare ji. 

Roe jetororeuge ewi pemegare jekai. Ocarore pudui Tuo iure Pao Aroe Eimejera ceduji. 

Pagaiwowo boe jokodumode bataru cedu bogai; pagoebatoduwo ji inoba akedumode du bogai. 

Pao onaregedu umode nowu ro jetororewu ma, Pao umode tugera braredo ji, umode udo cinorudo onare jiwuge ekera piji. 

Pawo parokagado ji pawadaru pega boe tabo, pai boekorido ji dutabo, paerduawo pemagaji, pawo parokagado butuguji. 

Pawo maku bitodu pegawo. Paga karega, akore boe puredu modukae pudui. 

Oinore ro arodureuge emearudaere, mare enure tuiekiri pagado; paga karega, eropega ure eeku mi, ekare boe pa Pao oe biareuji, epagakare boe emearutorurae mori bogai, emearutorukare ro jetororeuge eiwo pemegamode duji. 

Paore imedu towuje bi kawo, ure udo nono tureore; Mare boe ewi ure turemo awu mototo bope kori koia. Kodure apowuge eerdumode tuwiji.

Mare ro jetororeuge eedure Pao iera keje. Iaboe iaboe puredumodukare ei. 

Ere nono bireboere ro pegareuge eegai; ewi ure nono tuiwo pegadodu iure; etui pabiji dukeje, boe emearudaere eeda kedo iure duji; dure karega, iaboe iaboe puredukare ei, eedu pemegare. 

Boe emearudaere eiwo pegaiure duji, emagerema eerduware tuwi modukae duji. 

Boe korii, boe iwai ei biega tu je durekodaji, boe pemegarewu kurirewu makudumode etai. Paga karega, Paore turogagado ei, ere turugadu jekai. 

Boe ero magai meriri ekureuji joru tabodu reorere ure turokagado ei, aidure ei boe enomea reore. 

Pao aregodumode ewogai dukeje, erugu umode nono joru peri perire boebutu kireuji du reore. 

Emode tugogado boe ji, emode tumorido boe epadui pumekeje duji; eimejeramode Paoce boe jameduji jii je. 

Mearutorure jiwuge emode boe pa boe rikireuji. Mearutorure jiwuge emugumode apo tumearudu kurii pui dutabo. 

Pao aidure jiwuge eonare boe pemegareuji, boe ewudugugodaeji. 

Pemegarewu jordumode tumode tamudowuji, aregodu modukare tubegagodu kae dutabo jamedu. 

Boe eragoje rai karega ure boe emearutorudo codureuji. Boe eno joru makarewu koia karega ure boe emearutorudo ji jamedu. 

Imedu ai, boe eerduwa ure nono boe etao gigadu reore. Ro pega bokwarewu ure nono boe eragoje raicigoredu reore. 

Rore nono Pao aidu reore, du kodire Pao mearudu kurire ji; rakojere ro pegareuge etoiadoda du kodire tawujedure. 

Paore reko boe ero pegarewu ukawo mearudae pegado, boe ero arodu ukawo turemo utaroeto. 

Paga karega, boe urugu pagapagarewu ure boe pemegarewu okwado, mearudae pegarewu koiare ure ro jetororewu udo turo pegado. 

Boe raikare uwo tubemegado, dutabore aregodure ia turagoja raicigomodewu kae. 

Rore nono Pao aidu reore du kodire ure tawuje kuri je moto pegarewu piji. Boe eerdure ji tukai boe pa jitu tabo. 

Ekare boe pa Paoi to boe pemegarewu maku ture tugeragu jiwuge etai duji, jetui ture pemegadowuge ei duji. 

Ro jetororewu rakojemode tumearutoru tabo rorerure puduiwuge etai, okwarigodure jiwae jiwuge eegai. 

Tuiordui jitu dukeje epagudu kuricigomode, eeromode ta... Tuiordui inorudoduji, tubagakare inoduji kodi karega.

Egomode pui tugiarigodu tabo, toragudu tabo tubagudu koia: 

â€œPagogwarire jiwu, parorerure jiwu reo! Matadureuge nure pagi; pamearudaere matadurewu iure ema, jeta kedo pegaie ure duji. 

Boekarema, mugure Pao ore etoiadoda, mugure pemegareuge etada. 

Boe jokodu, pawogware boe rikirewu piji, bo jetororewu urugukare pai, meri rutukare pagai. 

Pamedugodure pagodui awara pegarewu boeji, pamerure boe emerukare kaowu boe makodurewu kao, paerduwakai Pao utawaraji dutabo. 

Kaboba makudure pagai pagojaro morice? 

Pagoroe kuricigorewu, pagojaro, ukana turugadu pai? 

Inodu jamedu boe okware nono boetugu reore, boe etagaru pegarewu reore. 

Ika kurirewu kodui pobo maerewu amagadurewu joki du reore: rea bokware tubera biji. 

Kiogo kodui baru oto jitu reore boe eerdukare awaraji; bore tuiodo bakuruji, akore bakuru porodo, ikodore bakuru bowuje, mare boe eerdukare reaji. 

Tugo itogodui cidoia kae du reore, ure bakuru okorido tai je, mare boe eerdukare rea boeji. 

Du reorere pagi jamedu pawodure kuri je dukeje pagogware pi tuku je, boe eerdukare ia paro pemegareuji; paeda kedore paro pegarewu tada. 

U! Ro pegarewu upagare nono bakurure rekowu bai kirewu reore, ure nono padaro barigudui bakuru pegarewu koiadu reore, bakurure bariguwu jeredudu reore: okware pi tuku je boe ewiabutukai kodure tugoriwu awararewu kejedu reore. 

Mare ro jetororeuge eemode jii je, Paore ero pemegarewu mori maku etai; mugure baru tadawu Aroe Eimejera jeture ei. 

Boe eimejerage etao kajejewu makudumode etai, Pao umode bae etao kajejewu moturewu maku etai, jetumode ei tugana pemegarewu tabo. 

Boe eimejerage, tawiapagado, boe pawuje! Boe epadui pumekejedu boe eiamedu boe eimejerage, taerduwado! 

Tare tamorido boe makareugei, tagojarore tai boe makareuge eigoia, tawiapagado! 

Pao koiare ure taro raka maku tagai. Emare umode tugogado tarorewu boeji, umode tugogado tamearudaeji; paga karega, taeture boe ji mugato, dure karega, taetukare boe ji boe eroiagudu rekodaji, tarokare nono boe eroiagudu reore, tagodukare Pao aidu rekodaji. 

Du kodire butumode tawugeje baigabe reore, paga karega, Pao umode tugogado mugure boe etaogejewuji boe korii pudui tabo. 

Paga karega, biegarewu, boe enogudure apo, kurireuge rema, boe emode tugogado ei korirewu ururewu tabo. 

Boe eiamedu boe Eimejera pagudukare iaboe iaboece, biapagakare boe kurireuji. 

Paga karega, ure biagarewu, kurirewu, towuje, jeture boe eiamedu boe ji pureore, mare umode tugogado ro rakareugei boe kori tabo. 

Du kodi Icare, boe eimejerage, taire inagore oino, taerduwawo boe eerduwaji, tawudu kawo. 

Paga karega, tu rore nono boe eroiagudu reorewu, ro pemegarewu umode ema; jorduware jiwu boe emode tugera bararedo ji. 

Du kodi Icare, tagogeado iwadaru bogai, taemarudo bogai tagaidu tabo, dukeje taerduwadodu mode. 

Boe eerduwa urugu peri peri nure, motu umodukare tudududo. Aidure jiwuge emode boe pa ji kuri je; jemar ure bogaiwuge eerdumode ji. 

Uture akemore puduiwuge etai. 

Ure turagojedo kuri baa aregodu tabo towo ema du bogaiwu metugodu modukare, paga karega, jordumode mugui tuwai poro keje duji. 

Mearudaere jiwu mearudae pemegaguragare; mearudaere ji boeco jiwu, morora amagadu modukare pudui kuri je. 

Emare uture ure turugadu puduiwuge etae, je padure etai awara keje tubemega tabo, aregodure etogi etaidure jiboe keje. 

Inogwamagudure, Icare boe eerduwa makudure inai. Inogwamagudure, Icare Aroe jorduwarewu aregodure iate. Itaidure jitu kodure barae eimejerage emuga kori, ekedure jiboe, kori. 

Ire boe enoroe kurirewu padu puredu kado ji. 

Tori kurukururewu padui pumekejedu jamedu boe puredukare ji inai; kugaru boe reorere awu moto kejewu meriri ekurewu jamedu boe rema; meriri kigadurewu puredukare ji rotokuru reore. 

Imearudu kurire ji boe pemegai iidu, boe motu, kori; itaidure ji jorugu kori, paga karega, urugu akedumodukare kodi. 

Boe enoroe jamedu boe aregodure itae apo, paga karega, boe enoroe kurirewu, boe eerduwakare oto pa jiwu, mugure iera keje. 

Paowo imago pemegado ji itaidu reore, imagowo nono makudure inaiwu boe pemegarewu reore; paga karega, emare kodure boe eerduwa otodai, ure jorduwareuge eerdudo tuwadaruji; iera kejere paedure, pamearudae jeture, paroiwa jeture. 

Boe eerduwa pemegare, ure mito tu je, makare, barigodure, jerore, oebatodure, ia urewu bokwa, jokure, ro pagakare boe ji, mearudu kurire pemegareboeji, oto micigire, boe eroiwakare ji, ro pemegare boe ji, ime emeduia nure ema, tududodu moduka, makore jiboe kodukare tuberagajeje, boe ekiarigodae puredukare ji, roiware boe jamedu boeji, oebatodure boe jamedu boeji, ure tawadudo boe emearudae pemegarewu, koadurewu, baridodurewu jamedu boeji. 

Boe jokodu, boe eerduwa amagadu kodure ia amagadureboe kori, ure turemo, ure boe eiamedu boe korobadudo tubemegareboe tabo. 

Pao ro rakarewu okwamudu nure ema; Pao urugu aroweia ui ceredodu nure ema. Du kodire rorogodureboe umodukare turemo to. 

Jorugu akedu bokwarewu urugu nure ema. 

Pao ro metui ia meriri kuru rurukarewu todu reorere boe eerduwa rema; Pao pemega uredu nure ema. 

Ure mito tu je mare roiware boe jamedu boeji; tumedui tudada dutabo, ure jamedu boe maidudo. Boe ewodui puregodaji dutabo, ure Pao metage, profetadoge epemegado, tui tumagu pemegareuge eiamedu boe etai dutabo. 

Pao mearudu kurire mugure tuiorduwa tadaboe ji. 

Urugu kodure meri joku urugu kori, kuiejedoge epadui pumekejedu jamedu boe eeku urugu kori, urugu kodure jorugu kori. 

Paga karega, boecore tuwure jodo jorugu keje, mare ia boe ero jokodukarewu kodumodukare boe eerduwa kori. 

Ure taodo turo raka tabo moto okwa piji puibiji; jeture boe jamedu boeji tubemega tabo. 

Boe eerduwa mugure amegi, jorduware aro boeji, ai moto towuje dukeje mugure nono, jorduware akaidure jiboeji. 

Kode, butudo mato amugure kejewu baru pemegarewu piji, arego mato amuga urugurewu piji. Uwo imeduiado pudumi imaragodae keje, iorduwo akaidure jiboeji. 

Paga karega, emare jorduware boe jamedu boeji, kodumode itododai tuiorduwa tabo, jetumode ii turugu perirewu tabo. 

Oino dutabo iromode jiboe pemegamode aegai. Du tabore ireiwamode ietu pemegawwo iwobei boe jetororewu tabo, iwo irugadu imuguguwo ioga mugas keje. 

Kakoduwu imeduba umode boe pa Pao mearudaeji? Ioguduba jorduwamode Pao aidure jiboeji? 

Bimodeboe emearudae ekare turugadu, pamearudae kodu pemegakare pudui. 

Boe ekodu motudure boe etaroeji; boe etowujedure tabowu rotu ukare boe emearudae kiogado. 

Paerduwa begabegare moto kejeboeji; rakare pai paerduwawo padure pagera kejeboeji; kode ioguduba jemarumode baru tadaboe bogai? 

Cegimejera, iaboe kana boe pa amearudaeji, akai eerduwa maku etai, akai akaroe maku etai baru piji dutabo? 

Tu ema koiare ure moto kejewuge etawara jetorodo. Imere boe pa akaidure jiboeji; boe eerduwa koiare ere tuginorudo... 

Imere boe pa akaidure jiboeji; boe eerduwa koiare ere tuginorudo. 

Cegimejera, moto jamedu boe ure nono kugaru rogu mugu magai boere boe motudu motududowu keje, aegai; ure nono ia boedoguru rogu ui mitotu jedu butui barogwa kododu tabodu reore. 

Dure karega, akogudure boe jamedu boe ebo, aroiware kodi. 

Are aeku mi boe ero pegarewu piji, ewo tuiekirimi akae du bogai. 

U! Amearudu kurire boe jamedu boeji, aeku irukare are toboeji; aeku irumode iaboe iaboeji ma, amodukare towuje kodi karega. 

Jamedu, inoba boe emode, akaidu kai ji dukeje; inoba boe rakojemode amagokai bogai dukeje? 

Mare aro pemegare boe jamedu boeji, paga karega akoe nure boe jamedu boece kodi, Cegimejera ure boe eedowu. 

Akaroe ukare tubegadowu padure boe jamedu boe keje! 

Du kodire are butureuge ekodu pemegado, akogituware ei, ai ewiabutudo turo pegarewu keje dutabo, ewo tuiaedo turo pegarewu piji, emearutoruwo ai, Pao Aroe Eimejera. 

Ia Aroe Eimejera bokware apiji, biapagawo boe jamedu boeji, awo udo boe pa ai akogadodu iaboe iaboekare ji duji. 

Aro raka pijire boe jetororewu aregodure; akire akoere boe jamedu boece, du kodire aeture boe jamedu boe ji butugu tabo. 

Du kodire are mearutorukare aro raka pemega kaewuge eerdudo aro rakaji; are jorduware jiwuge enojaro okorido. 

Aroe Eimejera rorakarewu, are akogado boe ji butugu tabo, apemegaguragarewu tabore aeture cei, ro raka mugure akera tabo kodi. 

Awu aroi oino dutabo, are awobe eerduwado ro jetororewu ro butuguwo boe ji, are akore emearutorudo awudugugodui ro pegareuge ero pegarewu jituji. 

Boe jokodu, jorduwa bokwareuge nure cewu eerduwakare Pao Aroe Eimejera ji taiwo tabo moto kejeboeji; ekare boe pa Boere emawuji tuiordui boe eerdure jitu tabo, ekare boe pa ure boe etowuje boeji, tuiordui ure towujeboe jitu tabo. 

Paci oino, ere to aroe eimejerado, ere awu moto kejewuge eimejerado, joruce, bakuruce, boe akuririce, awu baru oto jiboece, pobuto rakareuce, baru tadawu kuiejedogece. 

Emodu koia ere to aroe eimejerado emage ma, kodiba ekare boe pa Pao motu kodui awu boe eiamedu boe emodu kori duji, paga karega, emare ure boe motudo oinono? 

Awu boe ero raka koiare erore emearudaere ma, kodiba ekare boe pa ure etowujewu ro raka kodui ekoriduji? 

Paga karega, boe eerdui awu boe motu, ro raka, jitu tabore, boere boe pa ure towujewuji. 

Mare awuge, boe enogwakori kurimodukare ei, paga karega, ewogware boeto, mare eemarure Pao bogai togea tabo tuiorduwo jitu bogai, toebatodu tabo maragodae boeji, ere udo nono tuiordure jiboe reore, mare paga karega, eerdure jiboe motu nure. 

Mare awuge ero pemegakare jamedu; paga karega, eerdure moto kejeboe jamedu boeji, inobure kodiba ekare boe pa cewu ure boe etowujewuji? 

Paomage ewiedodure tumode cinorudo kejewu boecoji, du ma, tuiorduwai kakoduwu boe ewadaru kejeba tumearutorure, tumearudu awaduwo pudui. 

Awobe epagare nowu boeco bogai, ro jetororeuge einorudoduwo du bogai, onare puduiwuge eeda kedowo du bogai. 

Paga karega, are onere ceiwuge etogorido taboboe, ure turugadu ceegarewo, amagowo cewogai akae. 

Pemegareuge etore mearutorureuge ere tomea maku biado, ere tumearudae pemegarewu maku puai tuiedumoduie puapo pemegareboe keje, pegareboe keje. Du tonaji eragodure tuomage eragodure jiboeji. 

Bidugudugui boe jamedu boe keje dukeje, boeco aregodure toia kae dukeje, baru pijire awadaru ro rakarewu ure tuwarigu amugurewo piji, nowu boe ewi ewire kejewu moto kae, ia tugobaigare rorakarewu reore; o tariga rairewu oto micigire ai boe eroiagudu boeemodukare pijidodu rema; dure aregodui toro dukeje, ure jamedu boe bito; jeture baruji, ure tumaedo moto joki. 

Du kodire, todureboe jamedu boe, padure tu pumekejeboe jamedu boe, ure tudududo tuwiapagai amagore jiboeji, duma, iaboe iaboekawo akorei. 

Boe eerdure ia boetugui boetugudo boere baadodu keje duji, moto kidurewu jepadure pobuto reia keje; ia awara kidurewu kodure Pobo Maerewu kujagurewu kajeje; pobuto rakarewu ure tuiaedo boe maiwu kai. 

Awobe eiamedu boe ekodure nono, akera bararei ei dutabo, duwugere eerdure aro kurirewu tuginoiwuji. 

Ere nono boe ji kawarudoge erego togwagemodewo kae; ere taredo tuiegare tabo barege kugure ereore, tui akagaru kurido, ai einorudo duji. 