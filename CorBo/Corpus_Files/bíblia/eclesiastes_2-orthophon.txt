
Boe enojarae awadu, oinore jorduwarewu akore, boe enojarae awadu, boe eiamedu boe boe enojarae nure ema. 

Kaboba makudumode imed'ai tumaragadui meri utonaji dutabo? 

Ia aregodureboe akedumode, dukeje ia aregodumode, mare moto mugumode jii je. 

Meri ruture, meri buture, ure tugirimi tuwodurewo kae. 

Bakuru uture boe ekana pegarewu kae, ure tugirimi boe ekana pemegarewu kae: uture ure tugirimi tugoda mitoduji. 

Pobo jamedu boe kodure pobo maereuto, mare pobo maerewu kododu moduka. Pobo jamedu boe ekodure tugodurewu boe kae, ekodumode tu tu je. 

Akere boe jamedu boeji, boe eerdwakare inoba ere. Boe eeku amogodukare tuiordui boe jitu tabo; boe ewiaja amogodu modukare tumearudui tu tu boeji dutabo. 

Ure mariguduwu umode jii je; towujedureboe towujedumode jii je. 

Iaboe iaboe tuginoiwu umodukare meri joku keje. 

Boe egore ia boe maiwu reo, dure karega, ure marigudu pagododai. 

Boe ewiabutukare boetojiwuge ewugeje. Boture eregodajiwuge jamedu ewiabutu modukare boture turegodajiwuge ewugeje jamedu. 

Kodi cá: ia imedu maragodure tumearuduwa raka tabo, tuduru tabo, turoiwa tabo, dukeje umode boe jamedu pijido ia maragodukare pudabowu ai. Dure boe enojarae rema jamedu, boe pega kurirewu reno. 

Mare paga karega, kaboba jetumode nowu imedu maragodu kuri inodu ai? 

Rakoje kimodu jiwae rema, maragodae rorerure ji; boecoji jamedu uwabo butugugodukare. Dure boe enojarae reno jamedu. 

Boe jamedu boe o merire, boe eiamedu boe o meri kobore baru kuda. 

Merire boe ewoduwo, merire boe ewiwo; merire boewo boe tugu, merire boewo ture tuguboe tawuje.

Merire boewo togorido, merire boewo tubemegago; merire boewo boe pegado, merire boewo boe pemegado.

Merire boe etoraguduwo, merire boe enogwariwo; merire boewo to maidudo pudabo, merire boe ereruwo.

Merire boewo tori barigu, merire boewo tori ako puae; merire boewo todomo pui, merire boewo tuiaedo pubiji.

Merire boe eetuwo boe ji; merire boe eetukawo boe ji; merire boewo boe padu pemegado, merire boewo boe barigu.

Merire boewo tugudae bowuje, merire boewo tugudae kami; merire boe emago kawo, merire boe emagowo du bogai.

Merire boe emearudu kuriwo pui, merire boe ekodu kagiriwo pui; merire boe erugoduwo pui, merire boe epemegawo pui. 

Kaboba makudumode ure tubewudo tumaragodae jitu ai? 

Imearudaere Paore maku ime etaiwu emaragodaeji. 

Paore toboe jamedu boe pemegare tu tu to meri keje. Ure boe akedu bokwarewu bu tuwabo tada; iaboe iaboe, emodukare boe pa Pao maragodaeji jii paru piji jii oto kae. 

Iparedu, aegaredo akodui maidu tonaji; awabo jekaredo iparedu kimoi aki dutabo, ako awabo aidu rekodaji, aeku aidure akemore jiboeji; mare aerduwado Pao umode tugogado ai nowu boe jamedu boe bogai. 

Akiarigodu barigu awabo piji, akaba boe korido ai, paga karega, iparedui boecedu boe pagaboe nure ema. 

Awiabutudo ure atowujewu Pao keje iparedui aki du tonaji, meri pegarewu aregodumode duotodai; joru aregodumode, akagomode oino iegarere kejeboe bokwa; meri, ari, kuiejedoge eeku codu aregodumodedu otodai; boetugu aregodumode bubutu rekodaji duotodai; jeture bai jiwuge eromode du du je dukeje, ro rakareuge ekugudumode dukeje, maragodureuge enowarorewu emaragodu modukare pugeje dukeje, boeco butumode aiwore baiporo jiwuge ewugeje dukeje, baiporo mitumode dukeje, ure boe a kududowu ako akedugodui to dukeje, kiege ego rakagiri modukare dukeje, boe epagudugodu modedu aregodumode baru piji, boe emorora amagadumode awara keje dukeje, amêndoa i oku botumode dukeje, bokokua roiwa bokwagodumode pudabo dukeje, alcaparra i bigodumode, imedu utu nure tumuga akedu bokwarewu kae, uragodureuge emeru nure bororo oiagi, du kodi; bukigu meriri kigadurewu umode tugado duotodai, jorugu meriri ekurewu umode tuwo duotodai, pobo ja umode tuwo pobo aogeje duotodai, bukigu barigodumode motoia poto duotodai, moto urugudu umode tugirimi tureo kaedu otodai, moto urugudu umode tugirimi tureo kaedu otodai, boe eedodu umode tugirimi ure towujewu Pao ai duotodai. 

Boe enojarae awadu, oinore jorduwarewu akore; boe eiamedu boe, boe enojarae nure ema! 