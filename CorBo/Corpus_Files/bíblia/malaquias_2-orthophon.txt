
Boe eimejera kurirewu nure imi, oinore Pao utugare makarewu akore, ikie kurire boe epadui pumekejedu jamedu boe etada. 

Icare, sacerdotedoge, tagaiwu iwadaru reo tawiapaga modukare ma, tagaidu modukare tawo ikie kurido tawabo tabo ma, imode taiwo pegado, imode iwadaru pemegareudo taiwo pegareuce. 

Tagirema, tare taiaedo awara piji, tare iaboe ewududo tawadaru rikikarewu tabo. Tare boe eroiagudu redugodudo pudui. Oinore Pao utugare makarewu akore. 

Du kodi Icare, tagodu kai ii tagoduiagu jiwu awara jitu koia, tare boewo pumekeje boe eroiagudu piji, dukoia imi jamedu imode irodo boku tabiji, imode ro pegareugedo tagi boe eegai. Paokare pu uoce? Du kodiba Icare pabegare pui jice woje pawiapagakai paomage eioi puwugeje Pao jituji? 

Oinore Pao Aroe Eimejera akore imode itugare rojai uwo itawara pemegado itododai. Taemarure bogaiwu tagimejera aregodumode tuwai pemegarewu kae kuri je. Tagogeare bogaiwu ure tuwadaru maku tagaiwu rojaidodumode tawogai. 

Aregodumode rugadu; oinore jeture boe jamedu boe jiwu Pao akore. 

Ioguduba durumode aregodu keje? Ioguduba rakojemode ui tawadudo dukeje? Paga karega, ure nono meriri kugudowu joru reore, ure nono aroia kabidure tabowu epa reore. 

Umode tumugudo tuwo meriri kigadurewu kugududo, tuwo akudo. 

Umode Davi ore ekabi, umode edo nono meriri ekurewu, meriri kigadurewu reore. 

Du kodire emode boe enomea maku Pao ai turo jetororewu tabo. 

Nonore Judá, Jerusalém kejewuge eno mea umode aidudo, boe magai mariguduboe reore. 

Oinore Pao Aroe Eimejera akore imode itugare rojai uwo itawara pemegado itododai. Taemarure bogaiwu tagimejera aregodumode tuwai pemegarewu kae kuri je. Tagogeare bogaiwu ure tuwadaru maku tagaiwu rojaidodumode tawogai. 

Aregodumode rugadu; oinore jeture boe jamedu boe jiwu Pao akore. 

Ioguduba durumode aregodu keje? Ioguduba rakojemode ui tawadudo dukeje? Paga karega, ure nono meriri kugudowu joru reore, ure nono aroia kabidure tabowu epa reore. 

Umode tumugudo tuwo meriri kigadurewu kugududo, tuwo akudo. 

Umode Davi ore ekabi, umode edo nono meriri ekurewu, meriri kigadurewu reore. 

Du kodire emode boe enomea maku Pao ai turo jetororewu tabo. 

Nonore Judá, Jerusalém kejewuge eno mea umode aidudo, boe magai mariguduboe reore. 

Imode profeta Elias rojai tawogai, Aroe Eimejera o meri kurirewu, ure boe epagududowu, aregodumodedu otodai. 

Umode boe etuomage ewabo puredudo torei; umode boe etore ewabo puredudo tuomagei, ikawo moto korido iwadaru pegarewu tabo. 

Tawadaru rakaguragare ii, oinore Pao akore, mare tanoragodure inoba cenagore ai? 

Tagagore kodiba pamaragodure Pao ai? Kaba makudure pagai, paroi ui paroiagudu rekodaji, pagodui pagiarigodu tabo Pao utugare makarewu jekai? Paci oino, pamagomode ropegareuge eiwo aidugirie, ro pegareuge enoe itoduie. Ero pega kowodure Pao ji, mare boe pegakare ei! 

Mearutorure Pao jiwuge egore oino jice woje pui; Pao biapagare, mearudure ewadaruji; ia bapera atugododure jekai, mearutorure jiwuge, ukare boe redugodudo ie jiwuge eparu tabo. 

Awugere boe etaidumode ei, oinore Pao utugare makarewu akore, ire ikera pemegado jiwu meri keje, inogudumode ebo, ia imedu okudu magai tonaregedu roi pudui duji du reore. 

Du keje Icare taerdumode ro jetororewu, ro pegarewu, ekai pureore duji. Taerdumode maragodure Pao jiwuge, maragodukare aiwuge ekai pureore duji jamedu. 

Icá, Pao o meri aregodumode tuioku urugu kori kodui ia joru ja urugu kori dutabo! 

Ocarore puduiwuge, ro pegareuge eiamedu boe, emode nono ia bai kire aregodure kejewu meri umode ekowu jii umodukare ia erewu jeto tuba kejedu kae. Oinore Pao utugare makarewu akore. 

Mare mearutorure ikie jiwuge tagai, meri joku ro jetororewu rutumode tui boe einorudae arego tugana keje dutabo. 

Icá, Pao o meri aregodumode tuioku urugu kori kodui ia joru ja urugu kori dutabo, dukejere ocarore puduiwuge, ro pegareuge eiamedu boe, emode nono ia bai kire aregodure kejewu meri umode ekowu jii umodukare ia erewu jeto tuba kejedu kae. Oinore Pao ro rakarewu akore. 

Mare mearutorure ikie jiwuge tagai, meri joku ro jetororewu botumode tui boe einorudae arego tugana keje dutabo. 