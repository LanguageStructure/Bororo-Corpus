
Paoi tuiagu Elias reko ia managadodu tabo baruto dukeje, Elias uture Galgala piji, Eliseu apo. 

Etaregodui Jericó kae dukeje, Elias akore oino Eliseu ji aragojedo tu woe, Pao nure itudo Jordão kae kodi. Mare Eliseu akore oino aroe Eimejera koia, akaroe koia, imodukare iwuredo apiji. Du kodi Icare, ei pobedu, eture. 

Ia etugarege ei 50 cedu, ekodure jamedu ere tuburedo eegai, eedui Jordão okwa bakowu keje dutabo. 

Du keje icare Eliare tugeragu tugudae aogejewu, ure oreado, ure to poboji, ure toiado pubiji, dutabore ei pobedu ere pagado tuwure tabo moto kiji. 

Ere pagado bakowuto dukeje, Elias akore oino Eliseu ji akogwamagududo ii akaidure jiboe bogai, iregodudodumode apiji duotodai. Eliseu akore oino itaroedo akaroe reore pobe. 

Elias akore akogwamagudure ii boe biarewu bogai. Mare iregodudodumode apiji, aerdumode ii dukeje, makudumode akai. Aerdumodukare ii dukeje, makudu modukare akai. 

Ekodure awaraji tumagoi pui dutabore Icare ia jorui nono imarido cedu reoredu, kawarudogei tumugudo kejedu, ure ewarigu pubiji, Icare Elias ruture baruto ia managadodu tada. 

Eliseu aiwore rekodaji toiogwari tabo ioga, ioga! Israeldoge eno imarido, eegu kawarudoge! 

Tuiordukare jitu rekodaji, ure tugeragu tugudaeji, tui tumugudo taci keje, ure bowuje puibiji; durekodaji, ure tugeragu buture Elias pijiwu aroia ogejewuji, ure tugirimi Jordão okwato. 

Ure tugeragu nowu buture Elias kanaora pijiwu aroiaji, ure to poboji, tagoi oino dutabo kaiba Elias o Aroe Eimejera rakojere. Ema jamedu, ure to poboji, pobore tugado puiato, Icare Eliseu ure pagado. 

Ia meri keje, Eliseu kodure Sunam kori. Ia aredu oroe kuricigoreudo mugure nono, duwudo makore ji okwagewo tuwai keje. Kodu kodui nowu kori dukeje, ure tuwure tuwuredo togwagewo nono. 

Nowu aredu akore oino toreduji awu aregodu aregodure woe pawai kaewu imedu ire boe pa Pao bure joia iure ema duji. 

Kode, pawo ia bairogu to pawai aogeje, pawo ia kamorewu, ia ira rogu, ia muga ira, ia jorugu bu tada, uwo tamudo tugodui woe pagori dukeje. 

Ia meri keje, tugodui ekori dukeje, Eliseu ure turemo nowu bai roguto tuwo tamudo. 

Icare akore oino tudugare Gieziji inoba iromode ji? Icare Giezi akore ji ore bokwa, oredu codugodure. 

Eliseu akore ji amagodo bogai. Makore bogai. Aregodure baiporo kae. 

Eliseu akore oino ji ia joru aregodumode dukeje, ia akonaregedu rogu mugumode akana keje. 

Ia meri keje, sunamita onaregedu uture tuo rakojere ure trigo kadowuge ebo du kae. 

Akore oino ji ié itaora! Ié itaora! Icare uo akore oino ia tudugareji reko tuje bogai! 

Ure tugeragu ji, ure reko uce bogai, duwudo ure mugudo tubogora keje jii meri brae etaiadoda, dukeje bire. 

Icare ruture apo ure bu profeta Eliseu pa keje, ure baiporo mi, uture piji. 

Icare Elias, taregodui tuwai kae dukeje, jorudure nowu negedurogu biji, padui tuba keje duji. 

Ure turemo, ure baiporo mi, pudui, nowu negedurogu apo, Icare okwamagudure Aroe Eimejera ji. 

Ruture tuba kae, ure tuwu nowu negedrogu keje, ore togwa bu okwa keje, ure tuioku bu joku keje, ure tugera bu iera keje, tubadui keje dutabo, dutabore nowu negedrogu kodu urugodure. 

Du keje Icare merure jice woje jice woje tuwai tada; dukeje Icare ruture pugeje, ure tuwu negedrogu keje. Awure Icare ure tuia barido ikera awubodure pobe taci ikera awubowuto, ure tuioku jado. 

Icare Eliseu makore utugare Giezi bogai, akore ji amagodo sunamita bogai. Icare Giezi makore bogai. Aregodui pudae dukeje, Eliseu makore oino ji akeragu akonaregeduji. 

Ure turemo, buture bure paru, tuie jodo jii mototo, Icare ure tugeragu tonaregeduji, ure tuiebu. 

Nowu du kodi, Baal-Salisa kejewu ia imedu aregodure, unure to boepa pijiboe boetojiwu ui amireudo emadu arego tugodorabo tada Pao utugare Eliseu bogai: trigo maiwu, cevada maiwu amireure ikera pudogidure, iwure pudogidure du reorere. 

Eliseu akore oino ji maku boe etai ewo kowuje. 

Mare nowu imedu akore oino ji inoba iromode iwo maku umodukai turugadu boe ji dutabo? Eliseu akore ji pemega pugeje.

Maku boe etai ewo kowuje; paga karega, oinore Pao akore emode kowuje, jetumode tuiageje kimo'. 

Icare nowu imedu ure pedo boe etai; jeture tuiageje kimo, Pao bataru rekodaji. 

Nowu du kodi, Síria kejewu brae eimejera o tugobaigarege eimejera Naaman, boe eerdu pemegare jiwu imedu, ukimejera rokare kara kara ia bataru keje, paga karega, iera tabore Paore Síria kejewuge einorudo. Mare nowu tugobaigarege eimejera ro rakarewu, pagudu bokwarewu, moci baare ji. 

Boekarema, ia arameudoge etaregodui Síria pijidu, erade ia Israel pijiwu ia nogwaredu rogu arego pudabo, duwudore maragodure Naaman oreduje ai. 

Duwudo akore oino tugimejeragoji uia turugadu ikimejera utuwo Samaria kejewu profeta ae. Ia dukeje umode moci barigu piji. 

Icare Naaman readodure inoduji tugimejera brae eimejera biegai, akore ji oinore Israel kejewu nogwaredurogu akore. 

Du kodi Icare Síria kejewu brae eimejera akore ji u! Atudo toro. Imode bapera atugodo Israeldoge eimejera bogai. Naaman uture meriri kigadurewu mori kuricigorewu ui tugera pudogidu reore dutabo, meriri ekurewu ui 6. 0 cedu tabo, boe ekudae mori kuricigorewu ui ikera pudogidure dutabo. 

Ure bapera atugo maku Israeldoge eimejera ai, akoi oino dutabo ire itugare Naaman utudo awogai awu bapera atugo tabo, awo moci barigu piji. 

Israeldoge eimejera, tumagoi nowu bapera jitu keje, ure tugudae bowuje, akore oino aroe Eimejera kana ure imi, iwo boe eedo, iwo boe ewogwado, uwo iaboe etudo iwogai iwo moci barigu pijidu bogai? Taerdu nure aidui turugoduwo ii duji! 

Pao utugare Eliseu, tumearudui israeldoge eimejera ui tugudae bowuje dukeje, ure ia boe emagodo nowu brae eimejeraji kodiba are akudae bowuje? Utudo iwogai, jorduwawo ia profetaie ure Israeldoge etada duji. 

Icare Naaman aregodure tagu kowarudoge ebo, to imarido tabo, ure tuwuredo Eliseu uwaiporo keje. 

Icare Eliseure ia tudugare akodo oino ji akaimo Jordão po tada ikera awubodure pobe taci ikera awubowuto, dutabore akodu pemegadodumode. 

Icare Naaman uture tugorigodu tabo, tagoi oino dutabo imearudaere umoduie tuiebu, umoduie turagojedo iogorai, okwa magudu moduie to Aroe Eimejera ieji, umoduie tugera aogado icebae keje, dutabo moci okwa moduie pi tuku je duji! Damasco kejewu pobodoge, Abana Pobo, Parpar Pobo, epemega kodu modukana Israel kejewu pobodoge ekori? Iroiwa modukana iwo itaimo eto, iwo irugadu? 

Du kodi Icare, ure tugirimi paci je, boekorii pudui dutabo. 

Mare utugarege ere tuburedo ji, egore ji ioga, Profetamode ado ia boe biarewu towuje ma, amodukana towuje? Kode, akore ai 'Akaimo, akodu pemegadodumode', kodiba arokare ino? 

Du kodi Icare ure turawuje, ure taora tugu ikera awubodure pobe taci ikera awubowuto nowu Jordão poto, nowu Pao utugare ako magadu reore, Icare kodure nono ia boe etore kugure ekodure. Pemegagodure! 

Icare ure tugirimi tudugarege eiamedu apo nowu Pao utugare ae. Taregodui ae dukeje, ure turagojedo jokorai, akore oinore Icare iorduware ia Aroe Eimejera bokwae Israeldoge eno Aroe Eimejera piji. Inogwa magudu nure ai akergu atugare ia o mearoguji.

Eliseu akore oino imaragodure aiwu Ikimejera ie tabo imagomode ai itaidukare iaboe iaboeji. Naamã ako kudure ji, mare aidukare tuwo tugeragu ji. 

Du kodi Icare Naamã akore oino ji kode, ido ia burudoge emode pobe edo ia moto reko itabo du bogai; paga karega, awu piji, atugare imidu imodukare inomeado ia aroe eimejerage etai, Aroe Eimejera remawu piji. 

Nowu du kodi, Atália, Acazias uce, tumearudui tonaregedu bi jitu keje, aidure tuwo brae eimejera otobijiwuge eeda kedodo. 

Mare Josabá, brae eimejera Jorão naregedu aredu, Acazias uwie, ure tugeragu Joasji, Acazias naregedu, ure reko, ucarugo pega apo, nowu brae eimejera ore epiji, duwugere ewidodumode tuba keje, ure biado Atália piji, oinore ure cinorudo tuwi piji. 

Biadodure Josabá apo jorui ikera awubodure buture taci ikera awubowuto mito, Pao uwai tada, brae eimejeragoi Atália cedu tonaji. 

Jorure ikera awubodure pobe taci ikera awubowuto dukeje, Joiada makore tugobaigarege eimejerage ewogai, ure etarego pudae Pao uwaito; ure ewududo tuwadaru keje, tui eerdudo brae eimejera naregedu jitu tabo. 

Tugobaigarege eimejerage erore nono nowu Pao bure joia iere Joiada cedu makore jiboe rekodaji. Ere tugeragu tudugarege maragodureugei, maragodukareugei, eture puapo Pao bure joia Joiada bogai. 

Nowu Pao bure joiare brae eimejera Davi ure ona onado pudui turugodu tabowu meriri otorewu, meriri aiarewu jetu iworire Pao uwai tadadu maku etai. 

Nowu tugobaigarege ere tudo turugadu turagojerewu boe keje tuiedui nowu turugodumode tabo boeji, ere tuwirido nowu Pao uwai tada tuwo tugera braredo brae eimejeraji jice woje jaogwai. 

Du kejere Pao burejoiare brae eimejera onaregedu je bu, ure ao kejewu tugu aoto, ure brae eimejerage ekedu ekedure jiboe maku ai, dutabo Icare ure brae eimejerado ema, ure boe kaguru maedo aora joki. Jeture nonowu oieiwuge ere tugera to pui toiogwari tabo paegarewo pagimejera kurireuji! 

Atália, tumearudui boe egoi toiogwari tabodu jitu keje, ure tuburedo toro ei, Pao uwai tada. 

Aiwore, jordure, brae eimejera rakojere tumuga keje. Urareuge, okwa akoreuge, eedure nowu brae eimejera jekai; nowu boe eiamedu eegarere togwa akoi meriri iworewu jitu tabo. 

Tuiordui nowu jitu keje, ure tugudae bowuje toiogwari tabo, akore enure ieto pui! Enure ie to pui! 

Mare nowu Pao burejoia Joiada makore nowu tugobaigaregei, tagoi oino dutabo udo turodo oino boe epiji; kodumode apowuge eiamedu boe ewimode tariga rairewu tabo. Aidukare biwo Pao uwai tada. 

Du kodi Icare, ere tuwure onado ji kawarudoge ere turemo jiwu awaraji; uture nowu tumuga brae eimejera uwai kae, nonore Icare bitodure. 

Joiadare brae eimejera udo tuwadaru maku nowu jeture nonowuge eie tabo Pao ai Pao uwobemode Israeldogece; ure boe, brae eimejera, edo tuwadaru maku puai jamedu. 

Du keje Icare eiamedu boe eture Baal uwai kae, ere pegado. Ere nowu ira boe, nowu aroe eimejerage rugadu pegado, ere kado, ere Baal bure joia iere Matan cedu bito, Du keje Icare, Pao bure joia Joiada ure ia tugobaigarege eedudo nono tuietu tabo Pao uwaiji. 

Nowu boe eiamedu boe eegarere, dutabo nowu bakurirewu boe makodure keje. Paga karega Atália bitodure tariga rairewu tabo Boe Eimejera uwai kurirewu tada. 

Nowu du kodi, Assíria kejewu brae eimejera kurirewu Salmanasar ure turemo nowu moto jamedu boe kao, aregodure Samaria kae, ure bakuredo tabo joru pobe ma jewu metuia bokware. 

Oséias jetui Israeldogei jorure ikera awubodure pobe puibiji taci ikera awubowuto dukeje, nowu Assíria kejewu brae eimejera ure tugeragu Samaria motoji, ure Israeldoge erego Assíria kae, Ure eedudo Halá moto keje, Habor, Gazan kejewu, pobo okwa keje, Média kejewu bakurireuge etada jamedu. 

Oinore ure, mare paga karega, Israeldoge ero pegare to Aroe Eimejera ji kodi. Ure etawuje Egito moto piji, Egito kejewuge eimejera kurirewu Faraó iera piji, kodi karega. 

Ekodure ia boe eerduwakare jiwu aroe eimejerage eregodaji, ere Paore ewarigu Israeldoge etore epijiwuge eno aroedoge eparudo, ere Israeldoge eimejeragere aregowu aroedoge eparudo jamedu. 

Mare Paore Israeldoge, Judá kejewuge ewie profetadoge eiabiji, baire eiamedu boe eiabiji, tagoi oino dutabo: 

Tagirimi taro pegarewu jamedu boe piji, tarodo nono ii taroiagudu reore, du ire maku tagai itugarege eiabiji, ino profetadoge eiabiji. 

Mare ewiapagakare akoi puduiduji; paci oino, ere tugidoru rakaguragado, tododaiwuge eromagadu reore, tumearutoru kai to Aroe Eimejera jitu tabo.

Ere tumejodo ui boe eroiagudu piji, ui tuwadaru maku tuomage etai dupiji. 

Du kodire Pao korigodu kuricigore Israeldogei, ure ewarigudu jaegirido tubiji. Judá uwobere eedure tu rugadu. 

Nowu du kodiboe keje, Assíria kejewu brae eimejera Senaquerib, ure ia tudugare rojai Ezequias bogai, tagoi oino dutabo: 

Amearutorure jiwu ako Aroe Eimejera ukawo aekiri pagado tui amearutorudo Jerusalém makudu modukae Assíria kejeu brae eimejera iera kae duji. 

Icá, akire aerduware inoba Assíria kejewu brae eimejerage eroi awu moto kejewu boe ji duji, tui etagedudo dutabo. Kode, inoba amode akinorudo? 

Ezaquias ure tugeragu nowu baperaji aregodure tabowuge ekera piji, makore jitu rekodaji, ure turemo Pao uwaito, ure nowu bapera jado Pao jekai.

Okwamagudure oino Pao jekai Pagimejera Israeldoge Eimejera, amugure tupadoge ewugejewu, akire Pao Aroe Eimejerare aki mito tu je, boe eiamedu boe eimejerage ekori; akire are baru, moto, towuje. 

Aejodo awiapaga tabo cedae, awiapagado, aeku jodo, akaiwodo; awiapagado Senaqurib akoi cei duji tuwo boe eredugodudo ai. 

Boe jokodu, Assíria kejewu brae eimejerage ere boe eiamedu boe epegado, ere eno aroe eimejerage ewarigu joruto; mare paga karega Aroe Eimejera remawu karega ure emage, mare ime ekerare toboe, ira, tori, du kodire eroiware tuwo epegado. 

Mare oino, ceno Aroe Eimejera, ceginorudo ekera piji; padure pumekejewu brae, brae eimejerage, eerduwado akie tu rugadu Pao Aroe Eimejerare aki duji. 

Du kodi Icare Isaías, Amós onaregedu, ure boe emagodo Ezequias ji: Oinore Pao Israeldoge eno Aroe Eimejera akore 'akogwamagudui iwogai Assíria kejewu brae eimejera jiboe aregodure itae. '

Oinore Pao akore ji, tui tugogado jitu tabo: 'Sião onaregedu unure awarigodudo ai, unure towari omeado ai, Jerusalém onaregedu aredu unure tao magadudo bai bai akujeto; Paga karega, ia jetureuge emode turawuje Jerusalém piji, ia jeture kimowuge emode tudawuje Sião torekodu piji. Tugobaigarege eimejera Pao imaredu koiare umode boedo oino. 

Du kodire Icare Pao akore oino Assíria kejewu brae eimejeraji umodukare turemo awu bakurireuto, umodukare tugo barigu ji, utu modukare togi meriri aiarewu tabo, umodukare motoiado oiei jamedu. 

Aregodure jiwu awara, umode tugirimi ji tuibagi, tukai turemo bakurireuto dutabo. - Oinore Pao akore - 

Ietumode awu bakurireuji, imode udo Cinorudo, ikie koia, itugare Davi koia. 

Ca, kode! Ia boecoji, Pao o tupare turawuje, ure imere 1. 0 etogorido Assíria kejewuge ere baadodu keje. 

Du kodi Icare, Assíria kejewu brae eimejera Senaqurib, ure turagojedo ture baadodu piji, du kodi Icare ure tugirimi, mugure Nínive bakurirewu keje. 

Nowu du kodi brae eimejera Ezequias ia kogodae jeture ji. Icare profeta Isaias, Amós naregedu, uture ae, akore ji boe pemegado awai keje, awimode, amodukare ae kirimi aibagi pugeje. 

Icare nowu brae eimejerare tuie kirimi motorito, okwamagudure oino Pao ji: 

Ino Aroe Eimejera, awiabutudo ikodui aegai iwabo jetorogodu tabo, iroi akaidu reore duji. 

Du keje Icare Ezequias ragudu kuricigore. Isaias ukare tuiebu nowu bororo piji kimo dutabo, Pao bataru aregodure ae tagoi oino dutabo: 

Akirimi amagowo iwobe eimejera Ezequias ji oinore ao Davi o Aroe Eimejera akore imearudure akogwa maguduji, iorudure peguruji. Icá, inure apemegago, meri ma jewu metuia bokware durekodaji arudumode Aroe Eimejera uwai kae. 

Imode aragoje kimodo jorumode ikera pudogidure iwure awubodure. Imode akinorudo Síria kejewu brae eimejera iera piji, awo bakurirewu apo. Ikera padumode awu bakurirewu aogeje, igoia, itugare Davi koia. 

Nowu du kodiboe keje, Pao bure joia Helcias akore bapera epa Safã ji iordure Pao uwai tada o boe eroiagudu padure kejewu baperaji. Helcias ure nowu bapera maku Safã ai, dure makore ji. 

Du kejere nowu bapera epa Safã ure tugirimi brae eimejera ae, ure boe jamedu boe kagado biagai, akore ji atugarege ere tugeragu jeture Pao uwai tadawu diieroji, ere maku maragodureuge eimejerage etai, emaragoduwo nono Pao uwai tada. 

Du keje Icare, nowu bapera epa akore oino brae eimejeraji Pao bure joia Helciare ia bapera makuinai. Icare Safã makore ji brae eimejera jekai. 

Nowu brae eimejera, tumearudui boe eroiagudu padui nowu bapera kejedu jitu keje, ure tugudae bowuje. 

Care akore oino Pao bure joia Helciasji, Safã onaregedu Acaim ji, Miqueias onaregedu Acbor ji, bapera epa Safã ji, tudugobaigarege eimejera Asias ji, akore.

Toro Pao ae, tagogwa gunorado ji, ikie tabo, boe ekie tabo, Judá kejewuge eiamedu boe ekie tabo, awu boe eerdure jiwu bapera akoino jiboeji. Paga karega, Pao korigodu pega kuricigore pai, paomage emearutorukai awu bapera akoino jitu koia, erokai nono padure kejeboe reore, du kodi. 

Du kodi Icare ure Judá kejewu, Jerusalém kejewu codureuge eiamedu boe eto pui pudae. 

Du tabo Icare nowu brae eimejera uture Pao uwaito. Nowu Judá kejewu boe eiamedu boe, Jerusalém kejewu boe eiamedu boe ekodure apo, Pao bure joiage, maragodure Pao uwai tadawuge eiamedu boe, boe eiamedu boe, kurireuge, biegareuge, ekodure apo jamedu. Nonore Icare ure boe emagodo boe eerdure jiwu padure Pao o bapera kejewu bataru jamedu boeji boe ewiagai. 

Du keje Icare, nowu brae eimejera ure turagojedo ia ira aogeje, ure tuwadaru maku Pao ai, tugodumoduie Pao utawaraji, turomoduie ui boe eroiagudu jamedu boe rekodaji, turomoduie nono Pao bataru padui nowu bapera kejedu jamedu boe reore. Icare nowu boe eiamedu boe ere tuiodo nowu inodu keje. 

Jaoquim o jorure 18 braei tugimejerado ema dukeje, arire pobe ma jewu metuia bokware tu je brae eimejerai ema Jerusalém keje. Uce iere Noesta, Jerusalém kejewu Elnatã onaregedu nure ema. 

Ro pegare Pao jekai, tuo ro jamedu reore. 

Nowu du kodiboe keje, Nabucodonosor, Babilônia kejewuge eimejera kurirewu utugobaigarege erudure Jerusalém togi, ere bakuredo ji. 

Nowu Babilônia kejewuge eimejera kurirewu Nabucodonosor aregodure nowu utugarege ei bakuredo nowu bakurirewu tabo dukeje. 

Du tabore Icare Joaquim, Judá kejewu brae eimejera, uture nowu Babilônia kejewu brae eimejera ae, tuje apo, tudugarege eiamedu boe ebo. Mare nowu Babilônia kejewu brae eimejera ure iera gogudo, jorure 8 brae eimejerai pudumi dutabo. 

Ure Pao uwai tadawu oroe jamedu boe reko, ure nowu brae eimejera uwai tadawu oroe jamedu boe reko, Pao bataru rekodaji. Ure Israeldoge eimejera Salomãore towuje Pao uwai tadaboe cewu meriri ekurewu jamedu rugadu pegado, kobokobodo. 

Ure Jerusalém kejewuge eiamedu boe, boe eimejerage eiamedu boe, tugobaigarege eiamedu boe, jorduware tumaragodae jiwuge eiamedu boe, maragodure meriri jiwuge eiamedu boe etowuje pudabo. Marenarue eire ukare tugeragu tu rugadu. 

Ure Joaquim iera gogudo tui reko Babilônia kae. Ure brae eimejera uce, uwire, erego Jerusalém piji, Babilônia kae. Ure nowu moto kejewu kurireuge eiamedu boe erego pudabo jamedu. 

Tugobaigarege ere 7. ; jorduware tumaragodae jiwuge, maragodure meriri jewuge ere 1... Rugodureuge nure eiamedu boece, duwugere ure erego to moto piji, nowu bakurirewu kae. 

Babilônia kejewu brae eimejera ure Joaquim umana Matanias mugudo mugato, ure iedo Sedecias. 

Jorui ikera awubodure buture ikera awubowuto pobe puibiji brae eimejerai Sedecias cedu keje, meri butui ikera pudogidure, ari butui ikera pudogidu reore dukejere, Babilônia kejewu brae eimejera Nabucodonosor uture tudugobaigarege eiamedu boebo Jerusalém togi, ure bakuredo tabo; ure motoiado oiei. 

Du kodi Icare nowu bakurirewu bakuredodure jii Sedecias brae eimejerai jorure ikera pudogidure buture ikera awubowuto mito du kae. 

Arire pobe puibiji, meri buture ikera awubowuto pobe puibiji dukeje, boe eke boi buture bakurirewu tadawuge ewugeje; boe eke bokware boe etai, du kodire ere tugeragu nowu bakurireuji. Du kodire boe eimejera rekododure boecoji tudugobaigarege eiamedu boe, ere tuiebu baiporoji moto ri okwa joi pudogi dukeje, mugure brae eimejera okureboe pa puredu, nowu Caldeudoge ei bakuredo bakurirewu apo dutabo, eture boe makodurewu jaogwai. 

Mare Caldeia kejewu tugobaigarege eture nowu brae eimejera rekodaji, etaregodure ae Jericó o boe boarewu keje. Utugobaigarege eregodure piji, ere taodo boe joki. 

Nowu Brae eimejera rema, ere tugeragu ji, ere reko Rebda kae, Babilônia kejeu brae eimejera jekai, dure ure tugogado ji. 

Ure boedo Sedecias ore ewido tuiegai, ure boedo bure gogudo, ure boedo reko Babilônia kae. 

Merire ikera awubodure butui ikera awubowuto pobe, arire ikera awubodure dukeje, Nabucodonosor, Babilônia kejewu brae eimejerai jorure 19 dukeje, tugobaigarege eimejera Nabusardan aregodure Jerusalém kae. 

Ure joru tugu Pao uwaito, brae eimejera uwaito, ure joru tugu baidogeto, bai kurireuge eto jamedu. 

Ure mugure apowu tugobaigarege edo nowu moto ri ui bakuredo Jerusalém apodu jamedu boe butudo. 

Jeture nowu Jerusalém kejewu boe, rekodure Babilônia kejewu brae eimejera aiwuge, boe kobo, nowu tugobaigarege eimejera Nabusardanre erego. 

Nowu moto kejewu marenarue epijire, iage ukare erego, emaragoduwo moto keje. 