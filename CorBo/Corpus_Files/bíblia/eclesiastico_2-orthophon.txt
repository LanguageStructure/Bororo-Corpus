
Boe eerduwa jamedu boe aregodure Pao piji, jeture apo jii boe paru piji. 

Ioguduba umode pobo maerewu tadawu kugaru, bubutu, meri maerewu oto pa bu. 

Ioguduba jemarumode baru oto ao bogai, moto okwa pa bogai, jewoduio upo ko bogai? 

Ioguduba umode turemo Pao jorduware jiboeto. Emare kodure boe jamedu boe otodai. Boe eiamedu boe todu otodai boe eerduwadodu todure marigudu; boe emearudae urugu ure jii je. 

Boe eerduwa jare Pao Bataru rema baru tada, utawarare boe eroiagudu jii jewu rema. 

Ioguduba aiba boe eerduwa paru makudure? Ioguduba jorduware aidure jiboeji? 

Ioguduba aiba boe eerduwa awadudodure? Ioguduba jorduware utawara boe padui pumekeje duji? 

Ure mito tu je: dure ure boe towujewu baru oto kejewu ro rakarewu, boe puredukare jiwu boe eimejera, mugure tumuga kejewu, jeture boe jamedu jiwu Aroe Eimejera rema. 

Emare ure boe eerduwa towuje tudaroe pemegarewu tabo, jordure ji, ure remagu, ure redo ture toboe keje, kodu jamedu boe keje, taidu rekodaji, ure maku mearudu kurire jiwuge etai. 

Itonaregedu, amode amagu Pao maragodae kai ma, ado arugadu boe korimode ai du bogai. 

Awabo jetorodo jii je, awia jeto Pao bataruji, akaba apagududo boe pegamode ai dukeje. 

Aiodo Pao keje, akaba akera ra piji ma, aiwo aidugiriwo boiwu meri keje. 

Iaboe iaboemode ai ma, akaidudo ji, boe korimode ai ma, awudugudo ai. 

Paga karega, boe magai meriri ekureudo turugadu joru tabodu reorere pemegarewu ime ere tudo turugadu boe ewiapagakai ei dutabo. 

Awiapagado Pao ji, umode tugera braredo ai, akawara jetorodo, apagado bogai, apagududo ce codumode aki du kae. 

Pagudure Pao cewuge, tawudugudo umode togududo tagabo du bogai, tagaba taiaedo ji ma, tawudu kawo. 

Pagudure Pao cewuge, tamearutorudo ji, makudumode tagaiboe okwamodukare. 

Pagudure Pao cewuge, tawudugudo boe pemegarewu bogai, taegaremode umode togududo tagabo dukeje. 

Pagudure Pao cewuge, tamearudu kurido ji, tawabo urugudodumode. 

Tamearudae tugu mariguduboeto, Tagaiwodo: mearutorure jiwuge etodure pui? 

Pagudure cewuge epijidodure? Okwamagudure bogaiwuge, aiwoka kare ei? 

Pao okudu oiagudu kuricigore boe ji, ure ero pegarewu okwado, ure einorudo boe pegare ei dukeje. Ure tugera braredo jemarure tuwogaiwuge eiamedu boe ji. 

Tuwogaiboe eiamedu boe ji. 

Pao Aroe Eimejera aidure boe etore emearutoruwo tuomagei, aidure boe etujemagewo tore emearutorudo pudui. 

Mearutorure tuo jiwuge, Pao butugugodumode ero pegareuji. Pao biapagamode okwamagudui tu tu meri jamedu jituji. 

Mearutorure tuje jiwuge ere nono ure toroe itodudowure. 

Mearutorure tuo jiwu jekaremode torei; okwa magudumode dukeje, Pao biapagamode ji. 

Mearutorure tuo bataru kudaboe eragoje raicigomode Mearutorure tuo bataru jiwu umode tuje jekaredo. 

Itonaregedu, aetudo aoji akedugodu keje, rakoje kimo tabo akaba kiarigo. 

Awiapaga kaba jorudae mearudae akedugodu keje, aroreru kaba ji rakoje utonaji. Akogudui ao apodu boe ewiagodu modukare piji: 

Pao umode aro pegarewu okwado, aro pemegai inodu koia. 

Awiapagakai ace ro jokodukareuji dukoia, boe mori pemegarewu makudumode akai. 

Itonaregedu, amaragodae towuje awabo butugurewu tabo, dutabore boe emearudu kurimode ai, imedu ro pemegarewu kori. 

Akagaru kurimode ma, awiegado. Oinore icare Pao jorudu pemegamode ai. 

Makareuge etagaru kurire, enojarore pudui, mare Paore pudaboboe kagado ure tuwiegadowuge etai. 

Paga karega, Pao ro raka kuricigore, mare ure tuwiegadowuge eigoiare ere akaru kurido. 

Ocarore puduiwu, jorubokuru bokware ai; paga karega, ro pegarewu bure tugudure keje mare ukare boe pa. 

Mearuduwa rakarewu imedu ure tuwia tugu jorduwareuge ewadaruto; akemore tuiorduwa bogai, tuwiapaga tabo. 

Boe eerduwa ure tore eerduwado, biapagare jemarure puduiwugei. 

Mearudu kurire jiwuge etaidure tuiewo, jemarure ca kuri je bogaiwuge Pao umode ekie kurido. 

Mearutorure jiwuge boe etao gajejewu metumode etao toda, Pao umode eiwo aidugirido ekodumodewo boe keje. 

Ure tuie jodo jiwuge ere tubujodo Pao ji; Pao mearudu kurire akemore jiwugei. 

Biapagare jiwu umode tugogado boe ji; umode tumagu aiwu mugumode tubagudu bokwa tabo. 

Mearutorumode jiwu, makudumode ai, rekodajiwuge emugumode apo. 

Boetoji ure reko awara pegareuji. 

Ure pagudugo, ure morora amagadudo; ure turokagado ji, jii umode tugu tuwaboto, jii mearutorumode jitu du kae. 

Nonore icare umode tugirimi ae, umode udo tudugu tudo, umode jekaredo. 

Umode udo boe pa biareboeji, umode jorduwado, umode udo boe pa boe jetororeuji. 

Mare umode tumegido awara pegarewu kae ma, umode tugera ra piji, umode maku onare jiwuge ekera kai. 

Apope kaba akoroe kuricigoreuji; akago kaba imorora amagadukare, ike kuricigore kodi. 

Awudu kaba awabo, aeku ui aroiagudu keje, aro kaba nono akemo pegarewu reore. 

Akago kaba oino ioguduba umode tumorido ii? Iarema ioguduba umode tugogado ii? Paga karega, Pao umode tugogado ai kodi. 

Akago kaba iro pegare, mare boe pegakare ii. Paga karega, Pao upagare awogai kodi. 

Apope kaba Pao umode tuwudugugo ai dukeje, ai aro pegarewu itodudo dutabo. 

Akagoi oino dutabo Pao okudu oiagudu kuricigore, umode iro pegarewu okwado. 

Paga karega, okudu oiagudu mare ui tugogado boeidu eedure puapo kodi, ure tugogado ro pegareugei. 

Awogwa rai kaba awo akirimi Pao bogai, apaga kaba tu tu ia meri kae. 

Paga karega, Pao umode tugogado aidu aregodumode taci je, umode tugogado aiwu meri keje awogwamode. 

Apope kaba boe enoroe pegarewu keje, umodukare turugadu ai, boe pegamode ai dukeje. 

Boe emago butugurewu ure boe emedage emagaguragado, ure onare puduiwuge ewudugugo. Boe ekeru pemegarewu ure boe pemegadodu kuricigodo boe ji. 

Amedage emagaguragado, mare okituware aiwu umode mito tu je boe etoiado. 

Akaidumode ia ameduia bogai ma, arokagado ji boetoji, akaba ato tu ji amearutorui jitu tabo. 

Paga karega ia boe etumedage ewiapagakare boe ji, boe pegai ei dukeje. 

Ia ameduiamode du umode tuboru barigu ai, umode aro pegarewu jetu awadudo apoguraece. 

Ia ameduiamode tu togwagewo akabo, mare boe pegamode ai dukeje, aiwo modukare ai. Boe pemegamode ai dukeje, ure tudo nono areore. 

Mare boe pegamode ai dukeje, ure tuiaedo ai; akoroe okware dukeje, ure tugirimi atogi, ure tuwiado apiji. 

Aiaedo onare aiboe ji, arodo boku amedagei. 

Ia boe emeduia jokodu remawu, boe epopeae rakarewu nure ema: jordure jiboe jordu nure toroe kurireuji. 

Ia boe emeduia pemegarewu mori bokwa, boe emodukare mori remagu. 

Ia boe emeduia pemegarewu ia boe e eerubokuru jerewu nure ema, pagudure Pao ceboe eerdumode ji. 

Pagudure Pao cewu ro jetorore tumeduiaji: metuiamode tureore. 

Pagudure Pao ceboe ro pemegare, ro jetorogodurewu jordure boe eerduwaji. 

Aregodure ae nono boe emearudu kurire jiwu boe etuje reore. Umode mugudo pudabo, ia nogwaredu pemegarewu iera makudui pudai du reore, umode ure boe eedowu amirewu makuai, boe eerduwa tabo. 

Umode kududo ure boe eedowu, ure boe eerduwadowu poboce. 

Jomode keje ma, umodukare tuie jodo; mearutorumode ji ma, joku todu modukare pui. 

Okwa jerebarimode ji tumedage etada, umode udo togwa jado boe etoiadoda. 

Umode utaroe korobadudo tuiorduwa, tumearuduwa tabo, umode kudae rugurewu tugu ji. 

Pagudure Pao cewu jordumode tuwudugugodaeji, tuiegareaeji, jeonamode tugie akedu bokwareuji. 

Akaidumode arowo nono Paoi boe eroiagudu reore ma, boe puredumodukare ai; amearutorumode Aroe Eimejera ji ma, aemode. 

Joru, pobo, mugure aegorai: akera raido akaidure jiwu kae. 

Boe ee, boe ewi, mugure ime eegorai tu tu je, etaidumode jiboe makudumode etai. 

Paga karega, Pao jorduwa kuricigore, ro rakaguragare, jordure boe jamedu boeji. 

Biapagare pagudure puduiwuge ewogai, jorduware ime ero jameduji. 

Makokare iaboe iaboe ji ewo turo pegado, ukare iaboe iaboe ero pegareudo. 

Paore imedu towuje moto tabo, uwo nono tureore ure towuje. 

Moto tore ure udo tugirimi pugeje, ure turo raka maku ai, kodi karega. 

Paore ime eno meri remagu, ure koborido. Ure moto kejeboe jamedu boe maku ekera kai. 

Aidure jereboe eiamedu boe epagudaewo emage, eetuwo baregei, kiege baregei. 

Ure ekera, eeku, ewiaja maku etai, ure ewabo maku etai emearudaewo jamedu. Ure eerduwa, emearduwa awadudo. 

Ure eerdudo pemegareboeji, pegareboeji. 

Ure tuioku bu emearudae keje, tuwo eerdudo turo kuriji, ewo nowu inodu kagado, emago pemegawo tugieji. 

Ure eerduwa maku etai, ure boe eroiagudu jerewu maku etai jamedu. 

Ure tuwadaru okwa modukarewu maku etai, ure to boe eromodedu kagado ei. 

Eerdure tuioku tabo Pao o aroweia kurireuji. Emearudure tuwiaja tabo mako rakareuji. Akore ei taiaedo pegareboe jamedu boe piji. 

Ure eerduwado inoba turomode tumedage ei duji tu tu je. Ero ego boe, awadure jekai, umodukare tuwiado joku piji. 

Kiarigodure turo pegarewu jiwuge Paore edo tugirimi pugeje, ukare turugadu puduiwuge, ure edo tudugu tudo. 

Ae kirimi Pao ae, aro pegare piji, akogwa magududo ji ao j√¥ tabo, arodo toi aro pegareuji. 

Ae kirimi, baru oto kejewu Pao ae boe ero jokodu kareboe oiei, akiarido aduru tabo pegareboeji. 

Aerduwado Pao o boe jetororeuji, ui tugogado duji; aragojedo jii je ure aragojedowo keje, akogwamagudui Pao baru oto kejewuji. 