
Judite oredu iere Manasés, duwu bire boe ji cevada kado dukeje; meri joku urugu ro pegare ji, oebatodui boe ji cevada opodo dutabo. Bire to bakurirewu Betúlia keje; tugududodure mototo tuomage ebo, moto padui Dotain, Balamon, etoiadoda du tada. 

Jorure pobe ma jewu metuia bokware pobe puibijidu oiado Judite oredu okware piji dukeje. 

Ure ia tumuga pemegado tuwai mugui tumeduia aogejedu keje; nonore ure tugera opodo pudabo, tugarege areme ebo. Ure ia tujebae epa bu tubeagajeje, tugudae corewu ure tugu tugu pudui; otorogare pudui meri jameduji tu tu je tugoadu tonaji; mare sábado keje, ari rutu boe keje, Israeldoge eegarei puduidu boe keje, otorogakare pudui. 

Je motu remawu nure, jordu aidugirire boe ji. Oredu Manasesre meriri ekurewu, meriri kigadurewu jetudo apo, ure tudugarege areme, ime, eedudo apo, ure moto maerewu jetudo apo jamedu, du ure inodu padu pemegado pudabo kimo. Iaboe iaboe emago pegakare ji, pagudu kuricigore Paoce kodi. 

Nowu du kodi Mardoqueu akore Abraão o Aroe Eimejera, Isaac o Aroe Eimejera, Jacó o Aroe Eimejera, akire boe emago pemegare ai. 

Ikimejera, Ikimejera, Boe Eimejera ro rakarewu, boe jamedu boe mugure aro raka kuda, iaboe iaboe emodukare tudugu awadaru kuda, akaidui awo Israeldoge einorudo dukeje. 

Are baru, moto, towuje, are baru kudaboe jamedu boe towuje. 

Akire akore boe jamedu boece, iaboe iaboe emodukare tudugu aro raka kuda. 

Akire aerduware, Ikimejera, ire irugadu iwo inogwa mi Amã bureji, Israeldogewo cinorudo du bogai. 

Ikiarire irowo inoduji ikawo ia imedu urugu mugudo arugu bukajeje. Imodukare iejodo iaboe etai, mare akai tu rugadu, Pao Aroe Eimejera. 

Icare, Pao Boe Eimejera, Abraão o Aroe Eimejera, akaba boe puredo awobei! Emearudaere tuwo ceeda kedodo, etaidure tuwo boture apijiboe mariguduwu boe eeda kedodo. 

Akaba awu awobe eiwo pegado, are etaru Egito piji akaidu. 

Awiapagado inogwamagudui ai duji, akerabraredo akaiwugei, ceegare mugudo cegiarigodu mugato. Du keje ceemode cewo akie kurido, Ikimejera, mare akaba okwa jerebarire akabowuge emago bokwado. 

Nowu du kodi Brae Eimejerago Ester, tugiarigodu kuricigo tabo, uture Pao ae, okwamagudure oino Israeldoge eno Aroe Eimejera ji, akore Abraão o Aroe Eimejera, Isaac o Aroe Eimejera, Jacó o Aroe Eimejera, boe emago pemegare ai. Mato, akerabraredo ii, ire ikinoigodu kodi, iaboe iaboekare tuwo tugerabraredo ii apiji, Pao Aroe Eimejera. Imi remawu ire imago boe puredugodui ii du kae. Pao Aroe Eimejera, imearudure, iedagamege eno bapera piji, akie akaidure jiwuge einorudo jii boe oto kae. Du kodi icare, mato, akerabraredo marenaru ii. Bataru moturewu bu inogwa keje, imugumode adugo agarewu jekai dukeje, uwabo tududo tugorigoduwo onare ceiwuji, jeta kedowo tumedage eiamedu apo. Ceginorudo onare ceiwuge ekera piji; ceegareaedo cemarenarudaece, cebemegado ceiwaece. 

Nowu meri keje, Ester ure brae eimejeragere tugu puduiwu tugudae pemegarewu tugu pudui, dukeje ure turagojedo brae eimejera mugurewu otodai. Brae eimejera mugure tumuga keje, brae eimejerage ewai tada baiporo jekai. Jordui nowu brae eimejerago jitu keje kuri je, nowu braedu ure uwabodo tugeragu pudui; icare ure boe eimejerage ekedure jiboe meriri ekurewu raido ai, icare Ester ure tuburedo ji, tugera jetuwo ji. 

Du keje icare brae eimejera akore oino ji kaboba jiba akogwa magudumode? Kaboba jiba akaidure irowo? Ia dukeje imode ieture jiwu moto kado oiado akai. 

Icare Ester akore oino ji Ikimejera, aerdu pemegamode ii dukeje, akaidu keje, iedo: inogwa magudumode jiboe reo; iwobe einorudo: itaidure jiboe reo! 