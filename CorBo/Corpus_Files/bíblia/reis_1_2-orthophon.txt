
Tuwi puredugodu keje, Davi akore oino tonaregedu Salomão ji care itumode boe eiamedu boe ekodurewo kae. Atugu ato, arodo nono imedui aki du reore. 
Awiapagado ako Aroe Eimejera ui boe eroiaguduji, akodui utawara jitu tabo, ai ui boe eroiagudu jamedu boe padu pemegado akabo, padu magai Moisés o boe eroiagudu kejedu reore, aiwo aidugiriwo ia arorewu jamedu boe keje. 
Pao rowo nono tago magai ii du reore, tagoi oino ii dutabo akore eromode turomode ii du reore, tuwabo jamedu boe tabo, tudaroe jamedu boe tabo ma, ia aregodajiwu bokwa modukare tuietui Israeldoge ei dutabo. 
Du kodi Icare Davi unudure tuomage ebo, tugudure mototo Davi o bakurirewu tada. 
Davi jetui Israeldogei jorure 40 cedu tabo. Hebron keje jeture jorure ikera awubodure pobe taci ikera awubowuto. Jerusalém keje, jorure 33 jetui boe ji dutabo. 
Salomão ruture tuo Davi muga kae, jeture boeidu ure tuku je rugadu. 
Nowu du kodi, boe eimejera Salomão uture Gabaon kae tuwo tomea maku nono; paga karega, nowu boe aoporu pemega kodure ia boe aoporu boe kori, ure tomeadodu makaguragare nowu altar keje. 
Gabaon keje, Paore towadudo Salomão unuiao tada boecoji, akore oino ji akogwamagududo ii akaidure jiboe bogai. 
Icare Salomão akore oino ji apemegaguragare atugare ioga Davi ji, merure aegai boe jokodu tabo, boe jetororewu tabo, tuwabo pemegarewu tabo kodi. Nowu aro pemegai jitu padu kimore akabo, ai onaregedu maku ai du mugure tuo mugurewo keje. 
Oinore Icare, ino Aroe Eimejera, are atugare jetudo boe ji ioga Davi mugato. Mare iparedurogu nure imi kimo, iorduwakare raga inoba iromode. 
Du inodu tabo, atugare rakojere are akeragu ji akaiwu boe etada, makaguragarewu boe, boe ekare enodo pa bu, emegaguragare kodi. 
Kodi Icare ia boe ewabo pemegarewu maku atugare ai, jetuwo awobei, jorduwo boe pemegareuji boe pegareuji; umodukare ino ma, ioguduba jetumode awobe makaguragareugei? 
Pao jordu pemegare Salomão okwamagudui nowu inodu bogai duji. 
Icare Pao akore oino ji akogwamagudui awu inodu bogai du kodi, akogwa magudukare aragoje raicigowo du bogai, akoroe kuriwo du bogai, onare aiwuge ewiwo du bogai, mare tu awo boe pa boe jetororeuji, du kodi Icare umode nono akogwamagudui ii du reore: imode ia awabo jorduwarewu makuakai, du kodire akododaiwuge iaboe ekare nono areore, aregodajiwuge iaboe emodukare nono areore jamedu. 
Imode akogwa magudukare jiboe maku akai jamedu akoroe kurirewu, akagaru kurirewu; du kodire ia boe eimejerage emodukare nono areore jii aragoje tonaji. 
Akodumode itaidure jiwu awaraji, aroi nono ii boe eroiagudu reore, ao Davi kodu magadu reore ma, imode aragoje raido jamedu. 
Nowu du kodi Salomãore Israel tadawu Codureuge eiamedu boe, Israeldoge epadui pumekejedu boe eimejerage eiamedu boe, boe etuomage eiamedu boe, eto pui pudae Jerusalém keje, tuo Pao o irá pemegarewu taru Davi bakurirewu iere Sião cedu piji. 
Israel kejewu ime eiamedu boe ere tudo pui boe eimejera Salomão oiei, Etanim ari o peta keje, dure arire ikera awubodure pobe taci ikera awubodurewu ari rema. 
Israel kejewu codureuge eiamedu boe etaregodu keje, Icare Pao burejoiage, levitadoge ere Pao o irá pemegarewu, ere tudo puiwu tadawu bai aroia mare Pao oroe pemegarewu meture nowu bai aroia tadawu jamedu boe taru. 
Boe eimejera Salomão kodure nowu Pao o irá pemegarewu otodai, nowu ure tudo pui pudaewu boe eiamedu boe apo. 
Ere barege kugure, tapiradoge ewidodu makaguragado, du eroiwakare tuwo enodo pa bu. 
Pao burejoiage ere nowu Pao o irá pemegarewu reko mugumodewo kae, Pao uwai tada, Pao uwai pemegarewu remawu tada, tupadoge eigodo kuda. 
Paga karega, tupadoge ere cigodo jado Pao o ira pemegarewu mugumodewo keje, onai ji tu tabo, o iwaradogei jamedu. 
Nowu Pao o irá pemegarewu tadare, boe eroiagudu padure kejewu toridoge ei pobedu meture tada tu je. Moisesre bu tada Hebron keje. Paoi tuwadaru maku Israeldoge etai, etui Egito piji dukeje du padure kejewu toridoge. 
Icare Pao burejoiage ei tudawuje Po uwai remawu piji dukeje, boetugure Pao uwai korobadudo, du kodire Pao burejoiage eroiwakare turagojewo nono, nowu boetugu koia; paga karega, Pao urugu ure tuwai korobadudo kodi. 
Du kodi Icare Salomão akore oino Pao Aroe Eimejera akore tumugumoduie boe emodukare turemo toboe keje. 
Icare ire ia bai towuje amugace, amuguwo tada jii je. 
Nowu kodi, Salomãore turagojedo Pao o altar otodai, Israeldoge eiamedu boe eegai, ure tugera aogado baruto, tagoi oino dutabo israeldoge eno Aroe Eimejera, ia Aroe Eimejerakare nono areore, baru oto keje, moto keje jamedu; are aromodedu pemegarewu towuje atugarege etai, duwugere ekodure aegai tuwabo jamedu boe tabo. 
Boe jokoduna Pao mugure moto keje? Baru, baru padui boe otorigi kejedu ukare turugadu ai ma, awu ire towujewu bai biegarewu kana umode turugadu ai? 
Du inodu tabo, Ikimejera, awiapagado awu atugare okwamagudui ai duji, awiapagado inoiogwariji, inogwamagudui aiduji. 
Aeku jato boecoji, meriji, awu awai keje; akagore oino ji woere ikie mugure oino du kodi. 
Awiapagado atugare, awobe Israeldoge, enogwamagudui awogai awu awai tada duji. 
Awiapagado egoi awogai amuga baru oto piji; awiapagado ei, awudugugo ei. 
Nowu kodi, Salomão okwamagudure oino Pao uwai tada Ikimejera Aroe Eimejera, ia dukeje, ia moto tuginoiwu kejewu, ia awobe Israelkare emawu, mearudumode boe emagoi akie kurirewu akaruji, akera ro rakarewu jiboeji, akana ro rakarewu jiboeji. Awu inodu koia, aregodumode ia moto mugu jaegirirewu piji togwamaguduwo awu awai pemegarewu tada ma, Ikimejera, awiapagado ji amuga baru tadawu piji, awiapagado nowu moto tuginoiwu kejewu okwamagudure jamedu boeji, du koiawo boe epadui pumekejedu jamedu boe eerduwawo akieji, ewo akie kurido, awobe Israel ro magadu reore, eerduwawo boe enogwamagudui akieji awu ire towuje awai tada duji. 
Nowu do kodi Salomãore turagojedo, ure togwa kurido Israeldoge eiamdu boe ji, tagoi oino dutabo boe emago pemegawo Pao ji, ure tuwobe Israeldoge edo tamudo tago magai jao du reore, tukai tumagore Moisés jiboe butudo moto kae dutabo. Pago Aroe Eimejera muguwo pagabo rakoje magai paomage ebo du reore, ukawo tugera ra pabiji, ukawo paiaedo tubiji. Uwo pawabodo tuie jodo pudui, pagoduwo tudawara jamedu boeji, paroi nono ui paomage eroiagudu reore. Awu imagore Pao jiwu iwadaru mugu pureduwo Pao ji meriji boecoji tui tuiodo tudugare israeldoge ei dutabo, uwo nono meri kodu boe reore. Du tabo, moto kejewu boe eiamedu boe eerduwawo akie Aroe Eimejerare aki, ia bokwae apiji. Tawabo jamedu boe makuduwo Pao ai, tamerui ui boe eroiaguduji, taroi nono ui boe eroiagudu reore, taro magai awu meri jitu reore. 
Nowu kodi, Sabá kejewu brae eimejerago, tumearudui Salomão akaru pemegarewu makudure ai Pao koiadu jitu keje, uture bogai, tuwo turokagado ji tuwadaru biarewu tabo. 
Ure turemo Jerusalém bakurireuto tudugare makaguragareuge ebo, camelodoge enoredui roreboe tabo, meriri ekurewu makaguragarewu tabo, tori mori kuricigorewu padui pumekejedu tabo dutabo. Uture Salomão ae, makore ji meture tuwabo tadaboe jamedu boeji. 
Salomãore unorare puduiboe jamedu boe bu tuwugeje, ia unorare jiboe padukare ukai bu tuwugeje dutabo. 
Nowu brae eimejerago tuiordui nowu Salomão jorduwa rakaguragaji, ure towujewu bai kurireuji, okwagere jiboe jamedu boeji, nowu apowu utugarege eeda boeji, maragodure aiwuge eroji, ekudaeji, ure parera kuru pedowuge ei, ure tomeado Pao uwai dada duji, dukeje, joku kidure boe jamedu boeji, akore oino nowu boe eimejeraji boe jokoduji rade imearudure ino moto keje akaruji, aerduwa rakaguragaji. Mare itaidukare imearutoruwo makore iwiegaiboe ewadaruji, jii itaregodui iorduwo ioku tabodu kae. Mare oino ire boe pa ereadodukare iwiagai boe jamedu boeji. Aerduwa rakarewu, akoroe kuricigoredu kodure imearudae jiboe kori. Awire eiwo aidugirire, atugarege eiwo aidugirire, turagojei jii akabo, tumearudui akagoi aerduwa rakarewu tabo duji. Boe eegarewo ako Aroe Eimejera ji, aidure aiwu, ure amugudo Israeldoge eimejerage emuga keje. Tumearudu kurii Israeldoge ei dukoia, ure eimejerado aki, awo akogado boe jetororewu tabo ei. 
Du keje Icare ure meriri ekurewu ui 1 0 cedu maku nowu boe eimejera ai, roreboe tabo, tori mori kuricigorewu makaguragarewu tabo. Nowu piji, iaboe iaboe ekare roreboe aregodu kurido Salomão bogai nono nowu Sabá kejewu brae eimejeragore arego bogai du reore. 
Salomão codugodu tabo, uwirere uwabo kodu pegado aroe eimejerage tuginoiwuge ewogai; tuwabo jamedu tabo karega aidure Pao bogai pugeje, tuo Davi uwabo reore. 
Ure tubujodo Astarteji, Sidônia kejewu eno aroe eimejerago, Melcomji jamedu, amonitadoge eno aroe pegareuji. 
Du kodire ure Pao aidukare jiboe to, kodu jetorogodukare, tuo Davi kodu jetorogodu magai Pao jekai du reore. 
Salomão ure ia altar rakojedo Comos, Moab o aroe eimejera ai, ia rakojedo Maloc, amonitadoge eno aroe eimejera ai, ia boe aoporu mugui Jerusalém okwa pa keje. 
Ure ia towuje moto tuginoiwu kejewu uwire eiamedu ai, duwugere roreboe kowu tomea tabo to aroe eimejerage etai. 
Du kodi Icare Pao korigodure Salomão ji, ure tuwabo kodu pegado Israeldoge eno Aroe Eimejera piji kodi, dure ure towadudo jekai pobe, tagoi ji dutabo, kodu kaiagu aroe eimejerage tuginoiwuge eregodaji. Mare biapagakare Pao akoi puduiboeji. 
Du kodi Icare Pao akore oino Salomão ji arore oino dukoia, akodukare ire akoduiagu jiboe jitu koia, imode aetui boeidu aru apiji, imode maku ia atugare ai. Mare imearudu kuri koia Davi ji, iromodukare ino ai aragoje utonaji, mare imode aru akonaregedu iera piji. Mare jetui boeidu jamedu karega imode aru piji, imode ia ekobo mugudo akonaregedu iera keje, iwiapagai itugare Davi jitu koia, ire ikeragu ji inaiwu bakurirewu Jerusalém koia jamedu. 
Nowu du kodi Jeroboão uture Jerusalém piji; awara keje jorudure profeta Aias ji, Silo kejewu, dure ukudae maiwu meture ji; ei pobedu eragojere tuginoi boe tada. 
Aiasre tugudae maiwu opore pudabowu tawuje tubiji, ure bowuje, ure kobodo ikera pudogidure buture pobe taci iwurekoto, akore oino Jeroboão ji akeragu awu kobodogei ikera pudogiduji; oinore Israeldoge eno Aroe Eimejera akore imode Salomão jeture jiboe kado puiato, imode Israel uwobe epadui pumekejedu ikera pudogidu reorewu makuakai. Apore, ia Israel uwobe ui mito tu jedu mugumode apo, imearudu kurii itugare Davi jitu koia, ire ikeragu inaiwu bakurirewu Jerusalém koia. 
Du kodire Israelre tudaru Davi uwai piji jii awu meri kae. 
Jeroboão mearudaere oino tuwabo keje oinore boe eetui boeidu umode tugirimi Davi uwai kae. Awu boe erudumode Jerusalém kae tuwo tomea maku ma, awu boe ewabo umode tuiekirimi tugimejera uwai kae, Roboão, Judá kejewuge eimejera ae. 
Du kodi Icare mearudaere tuwo ia tapiradoge etore edo pobe meriri ekurewu tabo, akore oino boe ji tarudu modukare Jerusalém kae pugeje. Israeldoge, ure tadawuje Egito pijiwu tago Aroe Eimejera reo! 
Ure ia mugudo Betel keje, ure ia mugudo Dã keje. 
Nowu inodu ure boe erego turo pegarewu kae, Icare boe etu eture jii Dã kae, ia tapira naregedu jokora kae. 
Du kejere Jeroboãore boe aogarewu towuje, ure Pao burejoiado jeonakare jiboece, Levi ore karega ure emage. 
Ure boedo ia festa kurirewu towuje, merire ikera awubodure iwure awubodure, ari butui ikera awubodure buture ikera awubowuto pobe puibijiwu keje, ure nono ei festa to Judá kejedu reore, Icare ruture altar kae. Ure inodu to Betel keje, tuwo tomea maku ture towujewu tapiradoge etai, ure sacerdotedoge emugudo ture pemegadowu to aroe eimejerage ewai keje. 
Nowu boe ji oinodu rekodaji, Jeroboão ukare tuwure roto oino tudawara pegarewu piji, mare ure sacerdotedogedo ia boe pagawugece boe aorewu keje; aidurewu boe eiamedu boe ure sacerdotedo pudumi nowu boe aorewu keje. 
Awu boe ero pegarewu koiare ure Jeroboão uwai jeta kedodo moto piji. 
Nowu du kodi, Paore tawadudo Salomão ai unuiao tada, akore oino ji akogwamagududo ii akaidure jiboe bogai, imode makuakai. 
Icare Salomão akore oino ji Ikimejera Aroe Eimejera, akire are boe eimejerado atugare imi, ioga Davi mugato. Mare iparedurogu nure imi kimo, kodire iorduwakare iwo boe erodo, boe eedorodo. Jamedu, atugare meture are akeragu akaiwu boe etada, duwuge emagaguragareugere, boe emodukare enodo pa bu, emagaguragare kodi. Du kodi Icare boe ewabo mearutorurewu maku atugare ai, iwo awobe ekodu jetorodo, iwo boe pa pemegareboeji, pegareboeji. Umodukare ino ma, ioguduba umode awobe emagaguragaredu ekodu jetorodo? 
Salomão okwamagudure Pao jiboe ure turugadu jekai. 
Du kodire Icare Pao akore oino ji akogwamagudure nowu inodu bogai, akogwa magudukare aragoje raicigowo, akogwa magudukare akoroe kuricigowo du bogai, akogwa magudukare onare aiwuge eeda kedowo du bogai, mare aerduwo awo boe jetorogodudo du bogai, du kodire imode akogwamagudure bogaiboe maku akai: inure awabo jorduwarewu, jordure boe jamedu boe, jiwu maku akai, iaboe iaboe emodukare nono areore, akododai, aregodaji. 
Nowu du kodi Jeroboão uture Jerusalém piji; awara keje jorudure profeta Aias ji, Silo kejewu, dure ukudae maiwu meture ji; ei pobedu eragojere tuginoi boe tada. 
Aiasre tugudae maiwu opore pudabowu tawuje tubiji, ure bowuje, ure kobodo ikera pudogidure buture pobe taci iwurekoto, akore oino Jeroboão ji akeragu awu kobodogei ikera pudogiduji; oinore Israeldoge eno Aroe Eimejera akore imode Salomão jeture jiboe kado puiato, imode Israel uwobe epadui pumekejedu ikera pudogidu reorewu makuakai. Apore, ia Israel uwobe ui mito tu jedu mugumode apo, imearudu kurii itugare Davi jitu koia, ire ikeragu inaiwu bakurirewu Jerusalém koia. 
Du kodire Israelre tudaru Davi uwai piji jii awu meri kae. 
Jeroboão mearudaere oino tuwabo keje oinore boe eetui boeidu umode tugirimi Davi uwai kae. Awu boe erudumode Jerusalém kae tuwo tomea maku ma, awu boe ewabo umode tuiekirimi tugimejera uwai kae, Roboão, Judá kejewuge eimejera ae. 
Du kodi Icare mearudaere tuwo ia tapiradoge etore edo pobe meriri ekurewu tabo, akore oino boe ji tarudu modukare Jerusalém kae pugeje. Israeldoge, ure tadawuje Egito pijiwu tago Aroe Eimejera reo! 
Ure ia mugudo Betel keje, ure ia mugudo Dã keje. 
Nowu inodu ure boe erego turo pegarewu kae, Icare boe etu eture jii Dã kae, ia tapira naregedu jokora kae. 
Du kejere Jeroboãore boe aogarewu towuje, ure Pao burejoiado jeonakare jiboece, Levi ore karega ure emage. 
Ure boedo ia festa kurirewu towuje, merire ikera awubodure iwure awubodure, ari butui ikera awubodure buture ikera awubowuto pobe puibijiwu keje, ure nono ei festa to Judá kejedu reore, Icare ruture altar kae. Ure inodu to Betel keje, tuwo tomea maku ture towujewu tapiradoge etai, ure sacerdotedoge emugudo ture pemegadowu to aroe eimejerage ewai keje. 
Nowu boe ji oinodu rekodaji, Jeroboão ukare tuwure roto oino tudawara pegarewu piji, mare ure sacerdotedogedo ia boe pagawugece boe aorewu keje; aidurewu boe eiamedu boe ure sacerdotedo pudumi nowu boe aorewu keje. 
Awu boe ero pegarewu koiare ure Jeroboão uwai jeta kedodo moto piji. 
Nowu du kodi Elias, Tesbi kejewu, Galaad kejewu, akore oino Acab ji imaragodure aiwu Pao jerewu ie tabo, awu joru keje bubutu modukare, boedoguru butumodukare jamedu, ia dukeje boe eerdumode ia ino kruca jitu keje. 
Du kodi Icare Pao bataru aregodure Elias ae, tagoi oino dutabo: 
Atudo awu piji toro meri rutu jaogwai, awiado Karit Pobore mugui Jordão jokorato dukeje. Akudumode nowu poboce, imode pobureuge edo ake reko akae. 
Uture rugadu, rore nono Pao ui turoiagudu reore duji, ure tumugudo mugure Jordão jokoratowu Karit pobore keje. 
Pobureuge ere amirewu reko bogai meri togi, meri rekodu tabo ere kodureboe reko bogai, nowu pobore pijire ure tugeragu poboji tuguduwo ce. 
Nowu du kodi, boe kodu raikare dukeje nowu Eliasre tuwiado okwa kejewu pobore biture, bubutukare nowu moto keje kodi. 
Icare Pao bataru aregodure Elias bogai, tagoi oino dutabo aragojedo, atudo Sidon kejewu Sarepta bakurirewu kae; nonore aragojemode, ire ia aredu okoge bokwareudo bie uwo akogwagedo tu tu je kodi. 
Ure turagojedo, uture toro Sarepta kae, aregodure nowu bakurirewu uwaiporo kae. Ia aredu ukoge bokwareudo unure tugeragu jerigiji nono. Icare Elias ure tumago aogado, akore oino ji Akogududo itabo, akeragu ia akoroe tadawu poboji ikuduwo ce. 
Nowu aredu utui pobo bogai dutabo, akore oino ji rekodaji akogududo itabo, ia amirewu kobo bu akera keje inai. 
Du kodi Icare aredu akore ako Aroe Eimejera jorduware, ike amirewu bokware iwai tada duji. Ia ike boe kudu meture tu ia ruwobo rogu tada, ia boekaguru rogu meture tuia tadadu tu rugadu. Inure ikeragu ia jerigi iki roguji pobe tu je, itumode tabo iwai kae, imode ikera pemegado nowu kobo roguji ikeje, itonaregedu ukeje; cemode ko, cewimode inodu rekodaji. 
Icare Elias akore oino ji apagudu kaba, toro arodo nono amagore jituji. Mare ia amireurogu towuje ikeje jao, dukeje amode nowu kobo pemegado akeje, akonaregedu ukeje. 
Paga karega, oinore Israeldoge eno Aroe Eimejera akore boekudu ja bioromoduka, boekaguru ja bioromoduka, jii Pao umode bubutudo du kuricigodo moto ao joki du kae. 
Uture, rore nono Elias ako magai pudui du reore. Ere kowuboere jii meri kodu boeji, ema, nowu koadureudo, onaregedu. 
Nowu boekudu ja biorokare, nowu boekaguru ja biorokare, Pao bataru aregodui Elias aedu rekodaji. 
Nowu meri keje nowu aredu onaregedu kogodure, kogodae rakaguragare dukoiare roiwakare tuwo ake ta. 
Du kodi nowu aredu makore oino Elias ji kode, inoba pare pui, Aroe Eimejera o imedu? Pagana akaregodure iwai kae awo iwia jeto iro pegareuji, awo itonaregedu bito rabodu? 
Elias akore akonaregedu makuinai! Icare ure tugeragu onaregeduji iera piji, ure reko ceboje tunu pa kae, ure bu tuba keje. 
Du keje okwamagudure Pao ji tagoi oino dutabo Ikimejera Aroe Eimejera, akaidure awo awu aredu koadu imugure uwai kejewudo kiarigo, ai onaregedu bito dutabo? 
Du keje Icare ure tuwu nowu negedrogu aoji pobe ma jewu metuia bokware, okwamagudure Pao ji Ikimejera Aroe Eimejera, inogwamagudu nure ai, awu negedurogu utaroe uwo tugirimi to pugeje. 
Pao mearudure Elias bataruji: nowu negedurogu utaroe re tugirimi ji, Icare jewodure pugeje. 
Eliare tugeragu negeduroguji, ure turawuje apo, nowu tuwai piji, ure turemo nowu aredu uwaito, ure nowu naregedu makuai, tagoi oino dutabo cá, akonaregedu reo. 
Care nowu aredu akore care iordure Pao o imedu iure aki rugadu duji, Pao bataru rikire aiabiji duji. 
Nowu du kodi, brae eimejera Acab ure bakaru maku israeldoge eiamedu boe etai, ure Baal o profetadoge eto pui torekari iei Carmelo cedu aogeje. 
Du kejere Eliare tuburedo nowu makareuge etai, akore oino ei jii inobadu kejeba tameru jetorokai jice woje jice wojedu akedumode? Paore Aroe Pemegarewu remawu umode ema dukeje, tagodudo apo; Baalmode Aroe Eimejera remawu umode ema dukeje, tago rekodaji. Mare emagokare mako jipagi. 
Icare Elias akore oino boe ji Pao o profetadoge eiageje ire mito tu je; mare Baal o profetadoge ere 4. Kode, ia tapira kodure maiwuge emagu cenai pobe. Emode tugeragu iaji pudai, tuwo kagirido, tuwo bu jerigi aogeje, mare emodukare joru tugu kuda. 
Imode ikera pemegado metuiaji, imode bu jerigi aogeje, mare imodukare joru tugu kuda jamedu. Tagogwa magudumode tago aroe eimejeraji, imi inogwa magudumode ino Aroe Eimejera ji. Cewu makomode joru tabowu Aroe Eimejera jokodurewu mode ema. Eiamedu boe egore u! Pagakare! Ema rugadu! 
Du keje Icare Elias akore nowu Baal o profetadogei, akore tageragu ia tapiraji, tagera pemegado ji boetoji; tagire tamagaguragare; tagogwamagududo tago aroe eimejeraji, mare tagaba joru tugu kuda. 
Ere tugeragu ia boere maku pudaiwu tapiraji, ere tugera pemegado ji, dutabo enogwamagudure Baal bogai, barogwa kododu tabo jii meri brae etoiadoda, tagoi oino dutabo Baal, awiapagado cei! Mare emearudukare ia boe emago ji. Ererure nowu ture pemegadowu tapira oiei. 
Meri brae etoiadoda, Elias makore, tui eredugodudo dutabo: Tagoiogwari rakado! Aroe Eimejera nure ema; ia dukeje, maragodae kuricigo nure, uwarudurae nure rakudu; ia dukeje unudu nure... Boewo jetadudo. 
Du keje Icare ere toiogwari rakaguragado, ero magai pudui du reorere, ere togorido tariga rairewu tabo, to meriri oto tabo, tui tugu tawuje du kae. 
Meri brae etoiadoda dukeje Icare emearudae pegagodure jii, nowu turo turorewu aregodu kae. Mare boe emearudukare iaboe iaboe emago ji; iaboe iaboe emagokare, ewiapagakare. 
Du kodi Icare Elias akore oino boe ji taburedo ii. Eiamedu boe ere tudo pui ae. Ure tugera pemegado nowu boere pegadowu altar ji. 
Eliare tugeragu toridogei ikera pudogidure pobe taci rekodaji, Jacó ore emagai ikera pudogidure pobe taci rekodajidu reore, duwugere Pao makore ei tagoi oino dutabo Israel, oinore akiemade. 
Ure altar rakojedo Pao ai nowu tori tabo, ure motoiado oiei. 
Ure jerigi padu pemegado; ure nowu tapira kagirido, ure bu jerigi aogeje, tagoi oino dutabo ia poridoge ei pobe puibijidu enogorobadudo pobo tabo, redo tapira, jerigi, joki. Eroi oino dukeje Icare akore pegodo pemega pugeje. Ere pegodo pugeje. Akore ei pugeje tarodo oino pugeje. Du kodi Icare erore ino pugeje. 
Du kodire pobo rere nowu altar bure parugajeje, ure nowu motoia korobadudo jamedu. 
Icare nowu ero oinodu aregodui pudae dukeje, nowu profeta Eliare tuburedo, akore Pao Aroe Eimejera, Abraão, Isaac, Jacó eno Aroe Eimejera, boe edo boe pa awuji, Israeldoge eno Aroe Eimejerai aki duji, imie atugare nure imi, awadaru rekodajie ire awu boe jamedu boe to duji. Ikimejera, awiapagado ii, awiapagado ii. Awu boe edo boe pa Aroe Eimejera remawu iure akiduji, akie are ewabo pemegado! 
Icare jorure turawuje keje, ure jamedu boe jeta kedodo: tapira, jerigi, tori, urugudu boe jeta kedodo, nowu oieiwu pobo biture jamedu. 
Tuiordui nowu inodu jitu keje, nowu makaguragareuge eiamedu boe, ere tuie jodo mototo, egore paore Aroe Eimejera remawure ema. Paore Aroe Eimejera remawure ema. 
Nowu du kodi, Elias akore oino Acab ji aru, akogwagedo, akududo; paga karega, bubutu jaruru aregodu nure. 
Icare Acab ruture togwagewo, tuguduwo. Icare Elias ruture torekari iei Carmelo cedu ao kae, ure tuie jodo mototo, tubogodawu apadoda. 
Akore oino tudugareji aru, akaiwodo pobo maerewu jaogwai. Ruture, Icare, tui toebatodu rekodaji, akore boe eerdukare boeji. Elias akore akirimi, aromode oino ikera awubodure pobe taci ikera awubowuto. 
Nowu ikera awubodure pobe taci ikera awubowuto dukeje akore ia boetugu rogu biegare tu boe ekera reoredure pobo maerewu jaogwai. Du kodi Icare Elias akore toro, akagodo oino Acab ji kawarudoge eto pui, awo arawujedu marigudu, bubutu kawo aroiwa bokwado. 
Baru oto ure tumi boetugu tabo biegatu biegatu je, Icare bakuru aregodure, bubutu maerewu buture. Acab ruture to imaridoto, uture Jesrael kae. 
Pao iera padure Elias keje, ure tubeagogudo, rekodure Acab otodai jii Jesrael bakurirewu uwaiporo kae. 
Nowu meri keje, Acab readodure Jezabel biagai Eliaie Baal burejoiage eiamedu boe eidoru kado duji. 
Du kejere Jezabel ia imedu utudo Elia ae makowo oino ji aroe eimejerage eroreruwo ii, iromodukare ai aro magai ei du reore barogwato, merimode oino, dukeje. 
Du kodi icare Elia pagudugodure, rekodure tuwo tuginorudo. Taregodui Bersabeia kae dukeje ure tudugare pijido nono. 
Icare merure meri jameduji boe makodu tada, dukeje Icare ure tumugudo ia amoreira i tugu kuda. 
Makore tuwi bogai, tagoi oino dutabo urugadu! Ino Aroe eimejera! Akeragu itaroeji pugeje, ipemega kodukare iogamage epemega kori. 
Ure turaido moto joki tunudui amoreira i tugu kuda dutabo. Mare ia tupa aregodure ai, ure tugera bu keje, akore ji aragojedo! Akogwagedo! 
Ure tuioku jado, jordure tao kudawu jaogwai ia amirewu goridodure jorugudu kuda duji, ia pobo metui pori tada duji. Icare okwagere, kudure Icare unudure pugeje. 
Mare Pao o tupa aregodure pugeje, ure tugera bu keje, akore oino ji aragojedo, akogwagedo! Ameru raicigomode kimo. 
Icare ure turagojedo, okwagere, kudure. Du kodi Icare awu togwagere jiboe koia, meture tudada. Du kodi Icare merure merire 4, boecore 40 jitu tonaji, jii Pao o torekari iere Horeb cedu kae. 
Du kodi Icare Pao akore oino ji aebu, aragojedo tori aogeje Pao jekai. Du tabore Icare Pao kodure kori, bakuru rakarewu ure torekari boe butudowu, ure toridoge ewowujewu bakuru rakarewu otodai. Mare Pao mugukare bakuru tada. Nowu bakuru rakarewu rekodaji Icare moto amagadurewu aregodure. Mare Pao rakojekare nowu moto amagadu tada. 
Nowu moto amagadu rekodaji, ia joru aregodure. Mare Pao mugukare joru tada; nowu joru rekodaji ia bakuru barigodurewu aregodure boe biaru tada. 
Tumearudui inodu jitu keje, Eliasre tuie opodo opore pudabowu aroia tabo, ure tuiebu dukeje, rakojere nowu tori ria okwa keje. Du keje Icare mearudure iaboe emago ji unoragodui jitu tabo kaba jiba aro oino woe, Elias? 
Icare akore imearudu kurire ore moto jamedu boe cewu Pao Aroe Eimejera jitu jerire itabo, Israeldoge etore ere tugera ra awadaru piji, ere ako altardoge rugadu pegado, ere ako profetadoge ewido tariga rairewu tabo kodi. 
Imire iragojere eiageje mito tu je. Mare eemarure tuwo iwido jamedu. 
Pao akore oino ji toro akawaraji jii Damasco kae, akaregodui toro dukeje amode boe kaguru reko Hazael aora joki, brae eimejerawo ema Siria kejewuge etai. Amode boekaguru reko Jeú Namsi onaregedu aora joki Israeldoge eimejerawo ema. Safat Abel- Meola kejewu onaregedu, amode boe kaguru reko ao joki, profetawo ema, muguwo amugato. 
Tudui nowu turagojerewu piji dukeje, Elias jordure Safat naregedu Eliseu ji; unure boe jodo moto keje, tapiradoge ekogui puapodu ikera pudogidure buture taci iwureto pobe dutabo, ure kodure boiwuge ekodu jetorodo. 
Elias, tugodu puredui jitu tabore, ure opore pudabowu aroia barigu Eliseu kanaora kae. 
Du keje Icare Eliseure tugera ra nowu tapiradoge epiji, rekodure Elias rekodaji, akore oino ji imodukana itodomu iogaji, imugaji? Du keje ikodumode aregodaji. Elias akore oino ji u! Toro! Mare akirimi. Awiajeto iroi ai duji. 
Icare Eliseu ure turodo oino Elias piji, ure tugeragu ia tapiradoge ekodui puapo duji, ure ewido, ure kodu kodudo nowu moto epa irá boe tabo, ure boe edo kowuje. Du keje Icare uture Elias rekodaji, ure Elias utugaredo pudumi. 
Nowu du kodi, Elias uture torekari piji, jordure Safat onaregedu Eliseu ji, unure moto bowuje tapiradoge eidorugogui puapodu ikera pudogidure pobe taci iwurekotowuge ebo, ure boiwuge ekodu jetorodo. Icare Elias, tugodui puredu jitu keje, ure tugudae ao kejewu barigu kanaora kae. 
Du keje Icare Eliseu ure tugera ra tapiradoge epiji, rekodure Elias rekodaji, akore oino ji imodukana itodomo imugaji, iogaji, ikodui aregodajidu otodai? Elias akore oino ji toro, mare akirimi, aerduware inoba irore ai. 
Eliseu ure tuiaedo Elias piji, ure ia tapiradoge eidoru gogui puapodu bito; ure tapira kodu tugu nowu moto bowujedu epa jerigi tabo, ure maku boe etai ewo kowuje. Du kejere Icare uture Elias rekodaji, utugarewo pudumi. 
Nowu du kodi boere oino: ia Jezrael kejewu imedu iere Nabot cedu o boepare Jezrael keje, mugu puredure Samaria kejewuge eimejera Acab uwai jokorato. 
Icare Acab akore oino Nabot ji ako boepa makuinai, iwo raru, tudureboe, tugu to inai, mugu puredure iwaiji kodi. Imode ia boepa pemegarewu makuakai mugato, iarema, akaidu keje diierore imode maku akai. 
 Mare Nabot akore oino brae eimejera Acab ji. Paowo ikado iogamage ere maku inaiboe makuakai. 
Icare Acabre tugirimi tuwai kae, tugiarigodu tabo, boe korii pudui dutabo, nowu Jezrael kejewu Nabot akoi imodukare iogamage ere maku inaiboe makuakai, oino dukoia. Tui tuwu dutabo, ure tuie kirimi motorito, taidukai tuwo boe kowuje dutabo. 
Du keje Icare oreduje Jezabel ure tuburedo ji tunaragodu tabo ji kodiba akaroe kiarigodure akawo boe kowuje? 
Akore inagore Nabot Jezrael kejewuji, inagore oino ji ako boepa makuinai diiero jipagi, akaidu keje imode ia boepa makuakai mugato. Akore oino ii itaidukare iwo ino boepa makuakai. 
Icare oreduje Jezabel akore oino ji oinore are Israeldoge ekodu pemegado? Aragojedo, aegaredo, awabo jekaredo. Imode ikeragu Jezrael kejewu Nabot o boepaji akai. 
Du kejere ure bapera atugodo Acab ie tabo, ure brae eimejera o kruca bu keje ure maku Nabot o bakurirewu kejewu boe codudoge, boe kurireuge etai. 
Nowu bapera atugo keje akore oino tamagodo boewo todorogado pudui. Nabotdo tumugudo boe etododai, boewo tugogado ji. Ime pegareuge edo pobe, edo tuburedo ji emagowo boe jokodukare boeji ji. Egowo akire amago pegare Pao ji, brae eimejeraji jamedu, reko baawadu kae, tori to ji, bitodumode du kae. 
Nowu Nabot o bakurirewu kejewu ime, boe codudoge, boe kurireuge, erore nono Jezabel akoi tawogai du reore. 
Ere boedo todorogado pudui, ere Nabotdo tumugudo boe eegai. 
Du keje Icare ia pegarewu ime ei pobedu etaregodure, ere turagojedo jokorai, egore oino Nabot ji boe eegai nabot mako pegare Pao ji, brae eimejeraji jamedu. Icare ere tumugudo keje bakurirewu piji, ere tori to ji, oinore bire. 
Du keje Icare egore oino toro Jezabel bogai tori todure Nabot ji, bitodure. 
Jezabel tumearudui tori toguei Nabot jitu, eie bito duji dukeje, akore oino Acab ji toro, akeragu cewu Jezrael kejewu Nabot, aidukare tuwo maku akai diiero tabowu boepaji; mare paga karega, Nabot jekare, bitodure. 
Acab, tumearudui Nabot bi jitu keje, ure turagojedo tuwo turawuje Nabot o boepa kae, towo ema du bogai. 
Nabot bitodure durekodaji, Pao makore Tesbita Elia ji, tagoi oino ji dutabo aragojedo, arawuje Israeldoge eimejera Acab togi; rakojere Samaria keje, Nabot o boepa keje; ure turawuje toro towo nowu boepa cedu kae. Akagodo oino ji oinore Pao Aroe Eimejera akore kode, ai bitodu rekodaji, are akeragu oeji kimo? Du kejere akagomode oino ji pugeje oinore Pao akore arigaodoge ere togwabi Nabot ku jiwu moto keje, emode togwabi akuji jamedu. 
Acab akore oino Elia ji are akeragu ii iro pegaji, onare iiwu imedu? Elias akore ji u! Ire ikeragu ai, are amagu Pao aidukare jiboe kai. Imode boe pegarewu butudo awugeje, imode aragoja kedodo, imode Acab apowu ime eiamedu boe eeda kedodo Israel keje, iromode nono iro magai Jeroboam, Nabat onaregedu uwobei du reore, iro magai Baça, Baias onaregedu uwobei du reore ai, ai ikorigo dukoia, ai Israeldoge ewududo turo pegareuto kodi. 
Pao makore Jezabel ji jamedu, tagoi oino dutabo arigaodoge emode Jezabel kowuje Jezrael kejewu boepa keje. Acab uwobe ewimode, bakurirewu kejewuge arigaodoge emode kowuje; bimode boe tadawuge, kiege barege emode ekowuje. 
Boe jokodu, boe eerdukare iaboeji Acab reoreduji, ui tumagu tuwo Pao korigo du bogai; paga karega, oreduje Jezabelre tuiodo keje rowo oino du bogai. 
Du kodire ro pega kuricigore: tugodui aroe eimejerage pagapagareuge eregodaji, amorreudoge, Paore ewarigu Israeldoge epijidu, ero magadu reore. 
Acab, tumearudui Elias bataru jitu keje, ure tugudae bowuje, ure boto reoreboe bu tuwugeje, otorogare pudui; unudure nowu inodu tabo, metukare pudui. 
Du kodi Icare Pao akore tesbita Elia ji, tagoi oino dutabo aerdure Acab ui tuiejodo iwadaru keje duji? Ure tuie jodo itododai dukoia imodukare boe pegado ji, rakoja tonaji. Mare onaregedu o meri keje, imode boe pegado uwaiji. 