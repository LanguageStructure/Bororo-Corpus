
Nowu dukeje, ia boe enogu pegarewu boture antíoco Epifanes, brae eimejera Antíoco onaregedu, rekodudodure Roma kae marigududu, boe ere brae eimejerado ema, boe eedui gregodoge ekuda jorui 1 7 cedu keje. 

Nowu dukeje, ia ime ro pegareuge ere turagojedo Israel moto keje, ere makareuge ewududo tumearudae keje, tagoi oino dutabo marigu, pawo pado pui mugu puredure pagabowuge ebo, paga karega, pare padaru epiji dukeje boe pegarewu kuricigorewu buture pawugeje. 

Eerdu pemegare nowu egoi pudui duji, du kodi Icare ia emage eture nowu brae eimejera ae, duwu buture ewadaru keje, makore ei eroiagu nono mearutorukareuge ereore. 

Du kodi Icare ere ia bai towuje boe ewoadae epace, mearutorukare Pao jiwuge ero reore, ere kruca padui tuwugejedu biado, ere tuiaedo tui tuwadaru maku Pao aidu piji, tuwo tudo pui ia moto tuginoiwu kejewuge ebo, tuwo tumagu turo pegarewu boe kai. 

Du tabore nowu brae eimejera ure bapera atugodo to moto kejewuge eiamedu boe etai ewo tugera ra tuomage ero piji, tuwo tudo pui. 

Nowu moto kejewuge eiamedu boe eiore nowu brae eimejera bataru keje, ia Israeldoge emagaguragareuge eerdu pemegare nowu brae eimejera mearutoraeji, ere tomea maku aroe eimejerage paga pagareuge etai, ere tugera ra tui Pao o meri pemegado dupiji. 

Merire ikera pudogidure iwure awubodure, Calseu ari keje, joru 1 5 keje dukeje, ere iaboe pega kuricigorewu mugudo altar keje, ere to altardoge emugudo tu tu puredure puduiwu Judá kejewu bakurireuge etada; ere bokwadoboe uredududo, tuwaiporo keje, awara boe keje. 

Boe eroiagudu padure kejewu baperadoge ewowujedure, ewarigudure joruto. 

Brae eerdumode ia bapera atugo akoi boe eroiaguduji ia boe ebo ma, eerdumode ia boe eroi Pao ui boe eroiaguduji ma, nowu brae eimejera o bapera atugo akore bimoduie. Rore nono Paoi boe eroiagudu reoreboe eiamedu boe ewimode jamedu. 

Mare Israel kejewu ia makareuge ekare tuwure taru tumearutorui Pao jitu piji, togwage kawo ia boe pegareuji, taiwoi tuwi bogai, tukawo turorogodudo togwagei boe pegarewu jitu tabo, tugodu kadui tui tuwadaru maku Pao ai dupiji, oinore Icare ewire. 

Du kodire Icare i boe ekorigodae kuricigorewu buture Israeldoge ewugeje. 

Nowu du kodi brae eimejera utugarege, jeonare tuwo boedo tugera ra tumearutorui Pao jitu pijiwuge, eture bakurirewu Modim kae tuwo boedo tomeado aroe eimejerage pagapagawuge etai. 

Israeldoge makareuge ekodure ebo. Matatias kodure ebo jamedu tore ebo, mare mugu puredukare ei. 

Nowu brae eimejera utugarege egore oino Matatias ji boe eimejera nure aki awu bakurirewu tada; ia boe kurirewu nure aki: akore, awobe, eiore awugeje. 

Kode apuredo boetoji, arodo nono brae eimejerai boe eroiagudu reore, ia boe eiamedu boe ero magadu reore; Judá kejewu ime erore oino, Jerusalém kejewuge jamedu. Awu inodu tabo, aki akorebo, amedumode brae eimejera metage etada; meriri kigadurewu, meriri ekurewu, ia boe enoroe makudumode akai, akore etai jamedu. 

Icare Matatias akore oino toiogwari rakaguraga tabo mugure brae eimejera iera kejedu moto kejewuge eiamedu boe emearutorumode bataruji, tui tudaru tuwobe emearutorae piji dutabo ma, imi, itore, iwobe, cegodumode ceomage ei tuwadaru maku Pao aidu rekodaji. 

Pao ukawo cedo cedaru boe eroiagudu piji. 

Cewiapaga modukare brae eimejera bataruji cei cegera ra cemearutorae piji cegana jetororewu kae rabodu, cegana koborewu kae rabodu. 

Makoi oino dukeje kuri je, ia judeu ure tuwure taru altar kae tuwo tomea maku boe eiamedu jekai, nowu brae eimejera bataru rekodaji. 

Tuiordui nowu inodu jitu keje, Matatias ku beregodure, oia amagadure, Icare togori kuricigo tabo boe eroiagudu koia, ure taredo nowu imedu bukeje, ure itoru kado nowu altar aogeje. 

Kuri je ure nowu ure tuiodo keje tuwo tomea maku brae eimejera utugare bito, dukejere ure nowu altar rugadu pegado. 

Nowu inodu tabo, ure boe eerdudo tumearudu kurii boe eroiagudu jituji, Fineias ro magai Salon onaregedu Sambri jitu reore. 

Du keje Icare Matatias ure tumago rakaguragado nowu bakurirewu oiadoda, tagoi oino dutabo: 

Mearudu kurire Pao o boe eroiagudu jiwuge eiamedu boe, aidure paomage ei tuwadaru maku Pao aidu akedu kawowuge, tadawuje awu piji iro reore. 

Icare rekodure tore ebo torekaridoge etao kae, tui tugera ra toroe jamedu piji bakurirewu tada dutabo. 

Du keje Icare mearudu kurire boe jetororewu jiwu, boe eroiagudu jiwu makaguragareuge ere turawuje boe makodureuto tumuguwo nono. 

Nowu du kodi, Judas mare uwiemage egore icare pare pamorido onare paiwugei; paruduwo pawo Pao uwai akudo, pawo pemegado. 

Du kodi Icare erudure Sião kae, tugobaigarege etodui puidu jamedu boe ebo. 

Matatias o meri puredugodure pudae, Icare akore oino torei.

Icare boe enojaro ure towadudo, boe emago pegai puidu jamedu; boe aregodure pudae boe akeduwo, boe ekorigodu kuricigowo pui. 

Du kodi Icare, itore, tarodo nono boe eroiagudu reore, tamagu paomage emearudu kurii Pao jituji. 

Tawiabutudo pagododaiwuge ewugeje, ero magai turagoje kimo dutabo, dukeje boe erugu kurirewu makudumode tagai, tagie akedu moduka. 

Abraão mearutorure Paoi turokagado ji dukeje, nowu inodu koiare pemegadodure. 

Boe eiamedu boe ere tuie jodo moto keje tui tuie jodo Pao jitu tabo, emago jerebarire baruto cewu ure tuiwo pemegadowuji. 

Du keje Icare ere boe parudo nowu altarji merii ikera awubodure buture ikera awubowuto pobe ma jewu metuia bokware du tonaji; ere tomea maku tuiegare tabo, tui Pao akaru kurido dutabo. 

Du tabo, ere tugera pemegado Pao uwai jokorai aroia kurukururewu meriri ekurewu tabo dutabo, ia irá moturewu boe tabo, ere nowu baiporodoge, nowu boe emuga boe pemegado, tui tugera pemegado baiporodogei durekodaji. 

Du kodi Icare boe eiamedu boe eegare kuricigore, nowu mearutorureuge ei boe redugodudodu akedure kodi. 

Du keje Judas, tuwiemagebo, Israeldoge eiamedu boe ebo, egore boe eiagu nowu altar pamegadodu parudo tu tu tu joru aregodu boe keje, tuiegare kuricigo tabo, meri ikera awubodure buture taci ikera awubowuto pobe ma jewu metuia bokware du tonaji, ui paru tugu merire ikera pudogidure, iwure pudogidure buture tuibagi ikera awubodure, Calseu o ari keje, dutabo. 

Daniel inorudodure adugo agareuge enogwa piji, turo jetororewu koia. 

Tagaiwodo puregodajiboe ji: upagare Pao bogaiboe eiamedu boe eeda kedokare. 

Tabagudu kaba ia imedu ro pegareuce, paga karega, urugu akedumode boe gigudu jeturewo keje, ate enogwa kai. 

Awuji boe enogwa jerebarire apo, barogwato rakoja kedomode, umode tugirimi taregodure pijiwu moto urugudu kae, mearudae boe akedumode. 

Itore, tadurudo, tadugu tado boe eroiagudu keje, paga karega, kejere tarugumode. 

Merire ikera pudogidure iwure pudogidure ikera awubowuto turegodaji, ari butui ikera awubowuto pobe puibiji dukeje, Calseu ari keje, jorui 1 8 cedo keje dutabo, ere turagojedo kuri boe aku tabo, ere tomea maku boe eroiagudu rekodaji, boere barege ewido ewido kejewu altar maiwu ture towujewu aogeje. 

Mearutorukareuge ere boe redugodudo Pao o altar jiwu ari mitodu keje, pemegadodure pugeje, boe ekeroia tabo, boe ekera akore jiwu ikureboe ako tabo, ka kurirewu boe ako tabo. 

Boe eiamedu boe ere tuie jodo moto keje tui tuie jodo Pao jitu tabo, emago jerebarire baruto cewu ure tuiwo pemegadowuji. 

Du keje Icare ere boe parudo nowu altarji merii ikera awubodure buture ikera awubowuto pobe ma jewu metuia bokware du tonaji; ere tomea maku tuiegare tabo, tui Pao akaru kurido dutabo. 

Du tabo, ere tugera pemegado Pao uwai jokorai aroia kurukururewu meriri ekurewu tabo dutabo, ia irá moturewu boe tabo, ere nowu baiporodoge, nowu boe emuga boe pemegado, tui tugera pemegado baiporodogei durekodaji. 

Du kodi Icare boe eiamedu boe eegare kuricigore, nowu mearutorureuge ei boe redugodudodu akedure kodi. 

Du keje Judas, tuwiemagebo, Israeldoge eiamedu boe ebo, egore boe eiagu nowu altar pamegadodu parudo tu tu tu joru aregodu boe keje, tuiegare kuricigo tabo, meri ikera awubodure buture taci ikera awubowuto pobe ma jewu metuia bokware du tonaji, ui paru tugu merire ikera pudogidure iwure pudogidure buture tuibagi ikera awubodure, Casleu o ari keje, dutabo. 

Nowu du kodi, brae eimejera Antíoco uture boe kana koborewu jaogwai uwobe eno moto boe kao, dutabore mearudure ia bakurirewu iei Elimaida cedu, Pérsia kejewu, akaru kuriji, oroe kuricigoie, to meriri kigadurewu, to meriri ekurewu tabo. 

O aroe eimejera uwai oroe kuricigorewu muguie keje, meture tugobaigarege eiboe meriri ekurewu jetuie tada; Alexandre, Macedônia kejewu brae eimejera Filipo onaregedu, gregodoge eimejera boetojiwu, ure to meriri batagagarewu onare boe eporu jiwu, boe emorora jiwu jetuie nono, uie to tariga boa rairewu jeto nono jamedu. 

Taregodui nono dukeje, aidure tuwo tugeragu nowu bakurireuji, tuwo oroe pemegarewu jamedu boe reko piji. Mare boe kodukare mearudaere jiboe rekodaji; paga karega, jeture nonowu ere boe pa mearudae boeji, eture togi tui tugera aogado dutabo turugoduwo ji; du kodire Icare uture nowu piji, tui cinorudo tugiarigodu kuricigo tabo, tuwo tugirimi Babilônia kae. 

Du tabore Icare ia imedu aregodure Pérsia kae, tui biie dutabo, uture Judéia kaewu tugobaigarege eie cinorudo tui taodo dutabo. 

Lísia utuie toro ia ro rakarewu makarewu tugobaigarege ebo, mare judeodogeie edo taodo boe joki; judeudogeie turo rakado nowu ture tugeragu ure taodowuge enoroe boe tabo, eie ure rakojedo altar aogejewu ui nono boe reoreboe butudo jamedu; eie motori rico rairewu bu Pao uwai paru gajeje, humanai jao du reore, Betus bakurirewu paru gajeje jamedu. 

Tumearudui nowu inodu jitu keje, nowu brae eimejera boekorire ji, morora amagadu kuricigore pudui. Ure tawarigu tuba keje, Kogodure tugiarigodu kori koia, paga karega, boe kodukare mearudae rekodaji kodi. 

Meri makare ui nono dutabo, tugiarigodu kuricigo tabo jii je, mearudaere tuwi puredugodui duji. 

Makore tumedage eiamedu boe bogai, akore oino ei nore kori okware ioku piji, iwabo bi nure ikiarigodu koia. 

Oinore imagore ii itada oinore itagedure ikiarigodu koia! Oinore ire boe pegarewu tada! Iire boe etaidure, emearudu kurire ii iro raka keje! 

Icare iro pegai Jerusalém kejeboe okwari buture iwugeje, ire ikeragu meriri kigadurewu, meriri ekurewu, jeture nonowu jamedu boeji, ire boedo Judéia kejewu boe eeda kedodo paga tu je kodi. 

Ire boe pa awu inodu koiare awu boe pegareboe jamedu butui iwugeje duji; du kodire iwimode ikiarigodu kuricigo tabo ia moto tuginoiwu keje. 