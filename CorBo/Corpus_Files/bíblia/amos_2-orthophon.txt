
Oinore Pao akore israeldoge ero pegai pobe ma jewu metuia bokware, iarema ero pegai pobe puibiji dukoiare, iwudugugodu modukare ei. Ere ia ro pegakarewu maku diiero makagirika duji; ere marenaru maku ia boe ewurekea kejewuji. Ere marenarue etaora peagirido moto urugudu reore. Ere ure tuwiegadowuge etawara kodu mekido. Boe etuo boe etonaregedu ere tuburedo aredu mitoduji, tui ikie pemegarewu pegado dutabo. Ere tuwu marenarue ekudae keje altar doge eparu; ekudure ure parera kuru moridowuge eno parera kuruce to Aroe Eimejera uwai tada. Dure karega, ire amorreudoge eeda kedodo taegai, duwuge ericore nono noakodu i reore, eragare nono carvalho i raka reore. Ire etudu pegado tuia tada, ire ukwa tawuje moto piji. Ire tadawuje Egito moto piji, ire tarego boe makoduji jorui 40 du tonaji tamuguwo Amorreudoge eno moto keje. Icá, imode tadugu rotokuruto, ia imarido korobadu reore. 1. Ia jerorewu umodukare cinorudo, ia ro rakarewu roiwa modukare tuduru tabo, ia ro kodure tumedage ekoriwu umodukare cinorudo; baiga epa rakojemodukare, re rakarewu rekodu modukare, mugure kowaru kejewu umodukare cinorudo. Ro rakare ro rakareuge ekoriwu rekodumode tuwiri kedo tabo nowu meriji. 

Israeldoge, tawiapagado Pao akoi tai duji, ure rutudo Egito moto pijiwuge ei duji: 

Ieture tu tai, padure pumekejewu moto kejewu boe ekori, du kodire imode ikogado tai taro pega jamedu boeji. 

Boe ei pobedu kodumode puapo tukai pu mearudae keje dukeje? 

Adugo agarewu ako modukana boe tada ia ture tugeragu jiboe mugukai tugera keje dutabo? 

Adugo agarewu oro ako modukana tuiari tada, tukai tugeragu boeji dutabo? 

Ia kiogo umodukana turawuje moto kae ture koboe bokwa tabo? 

Ia boere mugudo barege eceba cewu butumodukana, boekai turemo to dutabo? 

Meriri iworewu ako modukana bakurirewu tada boe kai turirigo pudui dutabo? 

Boe pega modukana ia bakurireuji Pao ukai boe pegado ji dutabo? 

Boro! Pao romodukare ia turo tukai ia tudugare profetadoge eerduwado dutabo. 

Adugo agarewu akore ioguduba pagudu modukare ce? Pao Aroe Eimejera akore ioguduba mako modukare Pao bataruji? 

Ire boe pegado tai, iro magai Sodoma, Gomorra bakurireuge ei du reore, du kodire tare nono joru rea kejewu jorubea paru reore; du inodu tabo takare tae kirimi itae. Oinore Pao akore. 

Du kodire icare, oinore iromode Israeldoge tai. Taerduware inoba iromode tai du kodi, Israeldoge, tado tarugadu tago Aroe Eimejera togi. 

Oinore Pao akore Israel uwobei taemarudo iwogai icare taemode. Tadudo boe pemegarewu bogai, tagera ra boe pegarewu piji, tu oino Pao utugare makarewu jetumode tai, tagago reore. Tagorigo pegareboeji, tamearudu kurido pemegareboeji, tagagodo boe ji boe jetororewu tabo; ia dukeje Pao utugare makarewu umode togududo jeture kimowu José uwobe ebo. Itaidukare tago peta boeji! Ikiarire ji. Itaidukare tai tado pui tawo tagogwa kurido duji. Tamode barege ewido inai dukeje, iwiapaga modukare tai barege ewido inai duji. Taragodu jaruru boe jaedo ipiji! Itaidukare imearuduwo tago meriri ikurewu ako boeji. Boe jetororewu awaduwo pobo reore; boe ero pemegarewu uwo nono pobore akedu bokwarewu reore. 

Oinore Pao Ro Rakarewu akore ukare turodo garagara jewuge, pagudu bokwarewu Samaria o torekari kejewuge, eiwo pegamode. 

Ure cinogido pudui tuba mori kuricigorewu kejewuge, ure tuwu tumuga kugudurewu boe keje, tui barege kugure etore ekodu gori, tapiradoge etore ekodu karewu, kowuje dutabo, toragodui, tugera akoi to meriri ikurewu jitu tabo, tui turagodure jiboe towuje Davi reore, tugudui parera kuruce dutabo, tui roreboe ro rakarewu reko tuiogi dutabo, tuwiapagakai boe pegai José uwobei duji du tabowuge, eiwo pegamode. Du kodi icare etumode boe makodureuto, dutabore nowu jekare pagareuge eegare akedumode. 

Nowu du kodiboe keje Betel kejewu ia bari iere Amasias cedu, ure tuwadaru maku Israeldoge eimejera Joroboão bogai, tagoi oino dutabo Amós okirure ai Israeldoge ewai tada; pago moto kejewuge eroiwakare tuwo bataru kado. 

Akore oino joroboão bitodumode tariga rairewu tabo. Israeldoge eregodudodu mode jaegiri to moto piji. 

Nowu kodi, Amasias akore oino Amosji aiaedo awu piji, arego Judá o moto kae; torore amode ako amirewu ko, torore akagomode akagoino jiboeji. 

Mare Betel keje akago modukare, paga karega, brae eimejera muga nure ema kodi, tudugarege ebo. 

Amós akore oino Amasias bataru jipagi profeta karega ure imi, profeta naregedu karega ure imi jamedu; jeture barege kugure eiwu nure imi; jeture sicomoro iguru jiwu nure imi. 

Mare Paore ido ikera ra barege kugure epiji, akore oino ii 'Atudo, amagodo iwobe Israeldogei'. 

Ca! Awiapagado Pao bataruji akagore imago kaiagu oino Israeldogei, iwadodu kaiagu Isaac uwobe ewiagai. 

Du kodi icare Pao akore oino 'Akoreduje ropegamode bakurirewu keje: akore ime, akore areme ewudumode toriga rairewu kuda; ako moto pedodumode boe remagudui ji bukigu tabo dutabo. Akirema awimode moto tuginoiwu keje; Israeldoge eregodudodu mode to moto piji jaegiri ia moto kae'. 

Ure tuwure jodo marenaru kejeboe, tawiapagado: tagaidure tawo maragodure boepa jiwu marenarue eeda kedodo. 

Tagagore inoba boeredu kejeba ari kejewu boetojiwu meri akedumode, pawo akirodo trigo tabo; inoba boeredu kejeba sábado akedumode, pawo boe eke ja baiporo jado, pawo boe remagudu epa biegado duku je, pawo mori rutudo gu jamedu, pawo boe ee to pui boe remagudu jokodukarewu tabo? Pamode akirodo oroe bokwareuji boe mori biegarewu tabo; marenaruji, boe ewurekea kejewu tabo; pamode akirodo trigo biri tabo jamedu. 

Oinore Pao akore Jacó ocaroi pudui dukoia iwiagodu modukare ero oinodu piji. 

Imode tagiarigo taegare keje, imode tara boedo nono boe etoragudu reore, imode tado aroia iku kurirewu kogudo tabeagajeje, imode boe eiamedu boe etao birido cuado; imode tagiarigo, tagiarigodu magai tonaragedui mito tu je du bogai du reore, du kodire tagiarigodu kuricigomode nowu meriji. 

Pao akore meri aregodumode dukeje imode boe eke boi eidu butudo tago moto keje; amirewu boi boeidu karega, pobo boi eidu karega, mare boe etaidui tumearuduwo Pao bataruji du bogai. Boe emeru paga pagamode jice woje, eemarumode Pao bataru bogai, mare eerdumodukare ji. 

Nowu meri keje, imode Davi uwai pegadodu pemegado; imode ui tuwowujedu boe pemegado; imode ui tubiagadodu boe rakojedo. Imode rakoje pemegado pugeje. Imode udo nono tumagai marigudu du reore, ma, Edom o motowo ema pugeje, okwamagudure iiwuge eiamedu boe owo emage. 

Pao akore oino, romode ino rugadu. 

Pao akore ia boe keje, ure boe a tuguwu puredumode ure toe kadodu boeji; ure parera amudo tuwure tabowu puredumode ure parera tugu boeji. 

Torekari emode parera kuru maiwu redo; boe aoporu boe, boe enoe tugudumode keje. 

Imode rekodudodure ia moto tuginoiwu kaewu Israeldoge edo tugirimi. Emode bakurirewu pegadodureuge eragojedo pugeje, eedumode etoda. Emode parera iguru tugu, ekudumode kuruce. Emode tudureboe pa bu, enogwagemode tudu boeji. 

Imode etugu to moto keje. Etawujedodu modukare ire maku etaiwu moto piji. 