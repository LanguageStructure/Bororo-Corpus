
Pao makore Moisesji, Aarãoji, tagoi oino dutabo: 

Iaboe ewiri bokodumode, iarema ewiri okorodumode, iarema ewiri kigadu kigadumode, umode nono moci reore ma, rekodudodumode Aarão ae, iarema ia naregedu Pao burejoia ae. 4. Moci umode ji ma, pega nure; Pao burejoia umode inodu awadudo. Moci bare jiwu imedu merumode tugudae bodui tuiogi du abo, ao gigudu tabo; umode boe opodo togwabu tabo, oiogwarimode oino ipaga! Ipega! Kogodae jetui kimo ji dutabo, pega nure. Mugumode tuginoi, boe etoia piji. 

Pao makore Moisesji, akore.

Amagodo Israel ore etodui puidu jamedu boe ji, akagodo oino ei tabemegado, imire, tago Aroe Eimejera, ipemegare kodi tagiwogu kaba, tawadararodu kaba, tagaba tamedage eekiri pagado. Tagaba tagogwa kurido paga tu je ikie tabo - nowu inodu keje takarega ure boedo Tao ieji. - Aroe Eimejera nure imi! Amodukare amedage eekiri pagado, akiwogu modukare ji; maragodure akaiwu mori mugu modukare awai keje jii barogwato. Amago pegamodukare biaja bokwareuji; amodukare joku bokwarewu roiwa modukare jiboe mugudo utawara oiadoda, mare apagududo ako Aroe Eimejerace. Aroe Eimejera nure imi! 

Aro pega kaba ai akogado dukeje, awiapaga kaba ro rakakareuji. Amode akogado boe ji boe jetororewu tabo. Amago pega paga kaba awobei; akogea modukare ameduia ku bogai. Aroe Eimejera nure imi! Akaba akori mugudo awabo keje awieji, amanaji, mare akogituwado ameduia ji ma, awudu kawo boe pegareuto koia. Amodukare akogwa morido. Akodu kagiri kaba awobe etorei. Amearudu kurido ameduia ji, amearudu kuri magai ai du reore. Imire Aroe Eimejera nure imi! 

Pao akore Moisesji amagodo Israel orei, akagodo oino ei Pao o meri reno; oino tamode boedo tudo pui ae. Boetojiwu ari keje, merimode ikera pudogidure butumode iwureto pobe puibiji dukeje, Pao o Pascoamode. Merii ikera awubodure iwure awubodure dukeje, amirewu koadu kejewu merimode Pao ai. Merimode ikera awubodure buture ikera awubowuto pobe dutabo tagogwagemode amirewu koadureuji. Boetojiwu meri keje tamode tado pui Pao ae, tamodukare ia tamaragodae motudurewu towuje. Merimode ikera awubodure butumode ikera awubowuto pobe du tonaji, tamode tagomeado barege kugure ebo Pao ai, dukejere tamode to pui Pao ae, tamodukare ia tamaragodae motudurewu towuje. 

Pao makore Moisesji, tagoi oino dutabo amagodo oino Israel orei tamode taremo ire maku tagaiwu mototo dukeje, tamode tageragu moto kejeboeji dukeje, tamode boetojiwu enari opodo, tamode reko Pao burejoia ae. Pao burejoia umode tagomeado ema Pao ai, jordu pemegawo tai du bogai. Sábado rekodajiwu meri kejewu Pao burejoiamode nowu enari opo maku Pao ai, umode pemegado. Nowu tare boe enari reko Pao ai du kejewu meri otobiji, nowu piji semanamode ikera awubodure buture ikera awubowuto pobe. Nowu piji, merimode 5, dukejere tamode ia tagomea maku Pao ai. Arimode ikera pobe taci ikera awubowudu kejewu meri ikera pudogidure dukeje, tamode tadorogado tai, tamode tagomeado Pao ai. Awu ari kejewu meri ikera pudogidure iwure awubodure dukeje, Aroia Baidoge eno petamode jii meri ikera awubodure butumode ikera awubowuto pobe du kae, Pao jekai. Boetojiwu meri keje, tamode tado pui Pao ae, tamaragodu modukare iaboeji, iaboeji. Meri ikera awubodure buture ikera awubowuto pobe ma jewu metuia bokware du tonaji, tamode tado pui Pao ae pugeje, tamode tagomea kowu Pao ai. Nonore tago peta akedumode nono, tamodukare ia tamaragodae motudurewu to. Pao o petadoge nure nowu meri boe keje. Nono tamode tado pui tawo tagomea jamedu boe maku Pao ai, tu tu tu to meri keje. 

Pao makore Moisesji Sinai torekari aogeje, tagoi oino dutabo: 

Amode jorui 49 cedu remagu, dukeje, arimode ikera awubodure pobe taci ikera awubowuto dukeje, merimode ikera pudogidure nowu ari keje dukeje.

Amode iaboe edo togwa tugu meriri iworeuto. Tamode tagomea maku kejewu meri keje amode boedo togwa tugu meriri iworeuto, ako jowo moto jamedu boe kae. 

Tamode 5 wu joru pemegado, tamode boe ji cinorudodu kagado nowu moto kejeboe eiamedu boe etai. Nowu joru keje, boe ewiabutumode taro tagago keje. Nono boe emode tugirimi tumugure tu tu kejewu moto kae, tawobe etae. Nowu 5 wu joru umode nono tawiabutui taro tagago kejedu reore tai: tamodukare boe tugu, tamodukare tageragu eetara kadodukarewu parera kuroduji; paga karega, boe ewiabuture turo tago boe kejewu meri nure nowu merice kodi. Mare tamode boe emaragodukare jiwu motore botudoboe kowuje tu je. Nowu joru keje taiamedu boe tamode tagirimi tago remawu moto kae tu tu je. 

Amode boe akirodo iaboe tabo ameduia ai ma, amode iaboe aru piji ma, tagaba taekiri pagado pui. Amode boe aru ameduia piji dukeje, awiapagamode nowu pijiwu joruji; umode akirodo tabo akai ma, tawiapagamode nowu joru pijiwu reore. Nowu joru maka inodu reore, amode mori rutudo; joru makagirikare du reore amode nowu mori biagado. Paga karega, nowu ture tugeragu jiwu toe oto padure joru kejewu reoredu, ure akirodo tabo akai. Taro ama kaba pui, mare tabagududo Tago Aroe Eimejerace, mare paga karega, Imire Tao Aroe Eimejerare imi kodi. 