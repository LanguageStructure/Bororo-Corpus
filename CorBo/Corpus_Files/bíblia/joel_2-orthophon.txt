
Pao burejoiage, aroia marido irurewu tugu tai, tagera to tamororaji; maragodure Pao o altar kejewuge, tagoragududo. Pao utugarege, mato, aroia marido irurewu tugu tai boeco jameduji; paga karega, boe eno mea, barege eku tawujedure Tao Aroe Eimejera uwai piji. 

Boedo todorogado pudui, tamagodo boe eiamedu boe ewogai, codureuge eto pui, nowu moto kejewuge eiamedu boe ebo Tao Aroe Eimejera uwaito, tagoiogwarido oino Pao bogai o! Meri kurirewu nure awuji! U! Pao o meri puredugodu nure, aregodure nono ia bakuru rakarewu aregodure, Pao ro rakarewu koia. 

Tagogwa tugu Sião kejewu meriri iworeuto, tagoiogwarido ino torekari aogeje. Mugure moto kejewuge etamagaduwo, paga karega, Pao o meri aregodu nure, puredugodu nure. 

Boeco kurirewu tadawu meri, boetugu corewu, bokwaro mugure moto kejewu tadawu meri. 

Boe makareuge, ro rakareuge ere taodo torekaridoge eiogi jorugagori reore, boe eerdukare nowu inodu boeji jii oino, umodukare ino rekodaji jii je jamedu. 

Pao akore oinore Icare tae kirimi itae tawabo jamedu tabo, tadorogai tai dutabo, taeku kuru tabo, tagoragudu tabo. 

Tawabo bowuje, mare tagudae karega. Tae kirimi Tao Aroe Eimejera ae, okudu oiagudu kuricigore kodi, boekori puredukare ji, okudure kuri boe ebo, roiware tuwo tuiekirimi tui boe enogorido dupiji. 

Boe jokodu kare kare ukamodukare tuie kirimi tuwugugoduwo tai du bogai, umode tuwadaru pemegarewu bu tawugeje ma, taegarewo ji. 

Meriri ika akodo Sião bakurirewu keje. Boedo todorogado pudui, ia boe eparu awadudodudo boe etai, boe eto pui, codureuge eto pui, ipare, boe etore, okwgirirewuge eto pui. 

Iera makudure maiwu imedu uwo tuiebu tuwai piji, oredujewo tuiebu tuwai piji jamedu. 

Pao bure jore kejewuge etoraguduwo, Pao o bororo keje, tagoi oino dutabo Pao Aroe Eimejera, akogududo awobe ebo, akaba akoge ewududo tuboguraeto, boe epadui pumekejeboe ekawo boe redugodudo ei. Kodiba boe egomode: 'Kaiba eno Aroe Eimejera mugure? '

Pao mearudu kurire to motoji, okudure tuwoboe ebo. 

Mato, apagudu kaba, atugu ato aegare tabo, paga kaega, paore boe kuricigorewu towuje. 

Nowu moto kejewu barege, tabagudu kaba, paga karega, moto kirewu boe boarewu boe ere tudugu tudo, iguru tudu boe boture, arii iguru, parera iguru, ere boe eerdudo to tudureboe pemegareuji. 

Sião ore, tadugu tado taegare tabo, ure bubutu butudo turugadu tai, ure bubutudo taiogi, tudureboe kurodu keje, okureboe botu keje, tumagai bubutudo ewugeje jao du reore. 

Boe ewororo korobadumode trigo tabo, boere tuwure jodo parera ekuguru tadaboe enogorobadumode parera kuru tabo, boekaguru tabo. 

Tagogwagemode jiboemode, tagogwa amogodumode, tagogwa jerebarimode Aroe Eimejera apo, ure boe kuricigorewu towuje tagai kodi. Tamodukare iwobe epogurudo pugeje jii je. 

Tamode boe pa iragojei Israeldoge etoiadoda duji, imie tago Aroe Eimejerare imi, ia bokwae ipiji. Imodukare iwobe epogurudo pugeje jii je. 

Oinore Pao akore imode itaroe redo ime eiamedu boe joki; tagore ime, tagore areme ewadaru awadumode. Tawobe codureuge eerdumode boeji tunuiao tada, tawobe ipare eerdumode aroeji. 

Imode itaroe redo itugarege ime, itugarege areme eiogi, nowu meri keje jamedu. 

Imode ia iro kurirewu to baru tada, moto keje: boe eku, joru, boe redudu rutui baru todu. 

Meri joku umode boecodo pudumi, ari umode boe ekudo pudumi, Pao o meri kurirewu, ure boe epagudugowu puredugodu keje. 

Nono, makore Pao ie jiwuge eiamedu boe einorudodumode; paga karega, Sião boe aoporu aogeje, Jerusalém keje, boe einorudodumode, Pao bataru rekodaji; Pao makore bogaiwuge einorudodumode. 

Oinore Pao akore boe epadui pumekejedu eedaduwo, eruduwo Josafá kejewu boe oiaboa kae. Nono imugumode iwo ikogado boe epadui pumekejedu jamedu boe ji. 

Akedo tai, mato boe epadui pumekejewu jamedu boe tado pui nono. Jepara jodo boe keje, boepa tadaboe kurodure. Mato, tawure jodo parera enari boe keje, parera kurodu ja korobadure kodi. Aria meriri uwo Ceredo, otaro kuricigore kodi. Makaguragarewu boe emugure Pao umode tugogado boe ji kejewu boe oiaboa keje, Pao o meri puredugodu nure kodi. Meri, ari, joku comode, kuiejedoge eeku urugu modukare. Sião piji Pao mako jarurumode; Jerusalém piji jaruru umode taodo, dukoiare baru, moto, amagadumode. Mare boe eiari nure Paoce tuwobe etai Israel ore etaiwu bai. Tamode boe pa tago Aroe Eimejera iure imi duji, imuguie ino torekari pemegarewu Sião keje. Jerusalém bakurirewu jeonamode Pao ji Pao uwobekare emawuge ewure padumodukare tada. Nowu meri keje Parera kuru maiwu botumode torekaridoge epiji, tapira mokuro kuru aregodumode boe aoporudoge epiji; Judá keje, pobo reia jamedu boe pobo remode ji. Ia pobojari botumode Pao uwai piji, du umode Setim kejewu boe oiaboa pegodo. Mare Egito umode nono ia boe makodu reore. Iduméia umode nono ia makodu reore jamedu, ero kiogakare Judá kejewugei du kodi, ere ia ro pegakareboe eku redo nowu moto tada jamedu. Mare boe emugumode jii je Judá keje, Jerusalém keje jamedu. Imode inogwa morido eku keje, imode imorido ei rugadu. 

Pao mugumode Sião keje. 