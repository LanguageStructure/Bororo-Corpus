
Ia meri keje Pao uwobe eture Pao bogai, bope rakojere etada jamedu. 

Pao akore oino bopeji kaba pijiba akaregodure? Akore itaregodu nure itaiwoi moto okwaji dupiji, itaiwore okwa jamedu boeji. 

Pao akore oino ji akaiwore itugare Joji iaboe iaboe ukare nono reore moto aogeje; imedu pemegarewu nure ema, mearudu kurire tuo Aroe Eimejera ji, ro pega bokware. 

Bope akore oino Pao ji boe morice karega Jó mearutorure to Aroe Eimejera ji? 

Akare ia motori mugudo oiei, uwaiji, oroeji jamedu? Are jiwo pemegado, are akuiee maedo boe joki. 

Mare akera aogado ji, akera to oroeji, nono aerdumode mako pegai aeto duji. 

Du kodi Icare, Aroe Eimejera akore oino bopeji ema rugadu, oroe jamedu boe mugure akera keje, arowo akaidu reore, mare akaba akera aogado ji. Bope uture Aroe Eimejera piji. 

Ia meri keje, nowu Jó ore ime, ore areme, enogwagei tumana tuwiri uwai kejedu tonaji, ia boe etaregodure tagoi oino jitu tabo tapiradoge emaragodu nure, buricodoge enogwagere nono puredu ei, Icare Sabeudoge etaregodure, eiwogure eiamedu boeji, tui nowu atugarege ewido tariga rairewu tabo dutabo. Imire ire ikinorudo mito tu je, iwo awie inoba boere ei duji. 

Akoi oino tureadodu tabo kimo dutabo, ia metuia aregodure kuri rekodaji, tagoi oino dutabo ia joru aregodure baru piji, ure nowu akaguiee jamedu boe, atugare eiamedu boe, eeda kedodo. Imire ire ikinorudo mito tu je, iwo awie inoba boere duji. 

Awu mako kimo du tonaji, metuia aregodure kuri rekodaji, akore.

Caldeodoge ei tudo pui pobe ma jewu metuia bokware dutabo, eiwogure akagu camelodogei, ere atugarege ewido toriga rairewu tabo. Imire ire ikinorudo mito tu je, iwo awie. 

Awu ureadodu kimo tonaji, metuia aregodure kuri rekodaji, akore akore ime, areme enogwagere, ekudure, tumana, tuwiri, uwai keje, dukeje Icare ia bakuru rakarewu aregodure boe makodu okwa bakowu piji, ure nowu bai burejoiai pobe puibijidu amagadudo, du nowu bai buture nowu ipare ewugeje, ure eeda kedodo. Imire re ikinorudo mito tu je, iwo awie inoba boere duji. 

Du kodi Icare Jó ure turagojedo, ure tugudae bowuje, ure tao rawuje, ure tuwarigu moto kae, tui tubujodo dutabo, akore.

Iwodure iwiri kedo tabo imuga piji, imode ikirimi iwiri kedo tabo to pugeje, Aroe Eimejera ure boe maku, ure tugeragu ji pugeje. Boewo Pao ie kurido. 

Awu boe jamedu boe keje, Jó ia ro pegarewu ukare, mako pegakare Aroe Eimejera ji. 

Jó ure tuia barido, mako pegare tuwodure jiwu meriji, tagoi oino dutabo: 

Iwodure kejewu meri biwo; boe egore 'ia imedu boture' kejewu boeco akeduwo. 

Kodiba iwikare iwodu keje? Kodiba iwogwakare iordui meri urugu jitu keje? 

Kodiba boe epogodawu ui pobedu ure tugeragu ii? Kodiba boe emoguro ui pobedu ure inogwagirido? 

Boemodukare oino dukeje, imode itamudo oino butugu tabo, inudumode boe biaru tabo boe eimejerage, ebo okituware boe eimejerage eiwuge ebo, duwuge ere boe eiaoro kuricigorewu etowuje pudai; inudumde brae eimejerage toroe meriri ekurewu padui tuwugejewuge ebo, duwugere ere tuwai korobadudo meriri kigadurewu tabo. 

Kodiba iwudukare iwi tabo iordukai meri urugu jitu tabo? 

Nonore pegareuge ekare tamagadudo, nonore duru bokwareuge emode tamudo. 

Kodiba boe emode jiwo pegarewu botudo? Kodiba boe emode kiarigodureuge eedo, duwugere etagemore tuwi bogai ia toroe kuricigorewu kori, mare ewi aregodukare? 

Eegaremode tuiordui boe eiaoro jitu keje, eegaremode pudui tuiordui bireuge emeda jitu keje. 

Kodiba boe emode ia imedu utawara kodu biarewu, Paore boe mitu ko oieiwu, jedo? 

Jó akore ia dukeje imedu maragodae motudurewu bokwakana woe moto keje? Maragodae mori makudui tu tu ai du karega ure? 

Ia boe erorerure jiwu imedu upaga magai boetugu bogai du reorere, ia maragodurewu upaga magai mori bogai du reorere, oinore ari makaguragare ietodui pui dutabo, ire icebaedo boecoce. 

Ii iwu dukeje imearudaere: inoba boere du kejeba imode iragojedo? Ire iragojedo kuri je dukeje inagore inoba boemode du kejeba boeco aregodumode? Boeco makare ii itamagadui jice woje, jice woje, jii barogwa kododu kae. 

Ikodu okorobadure tujebae apo, iwiri okorobadure marugodu pegarewu tabo. 

Ino meri rekodu rakaguragare akigu epa rekodu kori, akedure ipaga kai boe bogai dutabo. 

Awiabutudo ieie nono boe enogwamudu reore, iordumodukare boe aidugirireuji pugeje. 

Jordure iiwu jordumodukare ii pugeje, aemarumode iwogai, mare iwogware marigudu. 

Boetugu okware pi tuku je: du reorere ure turawuje jewaduiewo towu rutu modukare piji pugeje; umodukare tugirimi tuwai kae pugeje, uwai jordu modukare pugeje. 

Du kodire imodukare ikeru ako bokwa kado, imagomode ikiarigodae tada. 

Nowu du kodi, Jó akore.

Imi kana pobo maerewu ure imi, iarema ia pobo maerewu tadawu aroe, awo ia oebatodure iwu mugudo itogi? 

Imagomode ipa umode iwudugugo, oino ma, amode ipagudugo inuiao pegarewu tabo, amode iordudo aroe pegareuji ikiarigodu tabo. 

Itaidure boewo ikidoru kado, itaidure iwiwo boe erorerui ii dupiji. 

Iwudu nure, iwogwa nure jii je; kode, ipijido, ino meri ure nono boe enogwamu tu je. 

Kaboba imedu rema awiapaga birigoduwo ji? Aetuwo ji? 

Atuwo bogai barogwa kododu jameduji tu tu je? Arokagado ji boe jameduji tu tu je? 

Inoba boemode du kejeba amode akaiwoi iidu kado, amode ido itodoguru remo ito? 

Iro pegare dukeje, inoba iro pegare ai, Jeture boeiwu Aroe Eimejera? Kodiba akidogodure ii? Kodiba imodudure ai? 

Kodiba akare awudugugo iro pegareuji, kodiba akare iro pegarewu okwado? Icá, kuri oino imode iwu moto keje, aemarumode iwogai, mare iragoje modukare pugeje. 

Jó akore oino tumedagei.

Iorduware oinoie boere duji. Inoba ia imedu umode tuiedorodo pao jekai? 

Aidumode tumagowo ji ma, mako modukare mito bataru padui pumekejedu jipagi. 

Jorduware boe jamedu boeji, ro rakaguragare. Ioguduba onamode ji duwuba jiwo pegamodukare? 

Ure torekaridoge ewarigu tumuga piji ee paga inodu tabo, ure rugadu epegado boekori tabo. 

Ure moto jukodo tumuga piji, ure bure kudaboe etamagadudo. 

Makomode meri jokuji akaba aragojedo, rutu modukare rugadu; ure kruca bu kuiejedoge eeku keje. 

Tuginoigodu ure baru baado, merure pobo maerewu oiagi; ure Ba Paru Kadojeba, Bace Iwarareuge, Akiridoge, Pariburea jaogwaiwu kuiejedoge etowuje. 

Ure boe eerdukare oto pa jiboe kurirewu towuje. 

Kodu puredumode ii ma, iordukare ji, ikare boe pa ui tuiaedo ipiji dukeje. 

Aidumode tuwo tugeragu iaboeji ma ioguduba umode eroiwa bokwado? Ioguduba akomode ji: - Kaba jiba aro oino? -

Boe karega ure imi imagowo ji, imagowo bataru jipagi. 

Iwadaru rikimode mare imagomodukare ji; Inogwamagudu rumode ji, toguduwo itabo du bogai. 

Imagomode bogai, makomode iwadaru jipagi ma, du inodu tabo imearudaere biapaga modukare imago ji. 

Jó makore, akore oino.

Jó akore imedage, tagogududo itabo, tagogududo itabo, ino Aroe Eimejerare itogorido kodi. 

Inobure kodiba? Tagonare ii Aroe Eimejera reore? Tagogwa amogodukare ikodu tabo? 

Wo! Boeia iwadaru bu bapera keje. 

Boeia bu meriri pe keje ia meriri otorewu tabo. Boeia bu ia tori kigadurewu keje jii je! 

Iorduware: ure ikinorudowu jere, umode turagojedo boigodu moto keje. 

Iordumode ino Aroe Eimejera ji iragojei ikodu keje dutabo, iwiri botui irá boe joki dukeje. 

Imi rugadu iordumode ji, ioku kidumode ji, iaboe iaboe karega. 

Imi rugadu iordumode ji, ioku kidumode ji, iaboe iaboe karega. Nowu inodure ipagare bogai imorora tada. 

Iwiapagakare marenaruei ma, ire aredu koadureudo ragududo pudabo ma, ire ike amirewu kowuje ikai ia koborewu maku marenarue etai ma, ikodui mai dutabo, Pao Aroe Eimejera jeture ii, ioga jetu magai ii du reore. 

Iorudure ia marenaru ukudae bokwa, ukanaora urukare inagu barege kugure ewu uru tabo ma, ire ikijoru bu meriri ekurewu keje, inagore oino meriri motureuji akire ikijoru pare aki, oino, ma, ire ikeragu ji itabowu boe egokare ioguduba ukare togwa amogodudo uke tapira kodu tabo? 

Boe jokodu, aregodure ia moto tuginoiwu pijiwu padu padukare baawadu keje, ire iwaiporo jado tu tu awararege etai. 

Icare, ia bakuru rakarewu oiadore Pao makore oino Joji: 

Ioguduba ure baiporo mi pobo maereuji itoi pudabo tui tudawuje tuia piji dukeje? 

Ii ukudae boetugu cedu maku ai dutabo, ii boetugu arudugodurewu kogudo kajeje dutabo? 

Ire oto pa bu, ire baiporo mi jegajeje inagoi oino ji dutabo jii woere akaregodumode, akodu modukarea akodobiji; woere ako pobuto ro akedumode. 

Awodure du otobiji mato, are barogwa kododu romodedu makuai? Ia dukeje are barogwa bie turagojowo tumugumodewu keje, tuwo tugeragu moto okwa jameduji tuwo ro pegareuge ewarigu piji? 

Ure tudo nono rotu metui irá tada du reore, ure tadugo nono ia aroia reore. 

Ro pegareuge, jorugu biture etai; ocarore puduiwuge ekana kadodure. 

Akaregodure pobo maerewu boture pijiboe kae, apadure pobo maerewu upo ko rairewu keje? 

Boe ewi baiporo jadodure akai na? Aerdure boeco maerewu uwai poroji? Are boe pa moto okwa padurewu boeji? 

Kode, aerduware ji ma, areadodudo nowu aerdure jiboe jamedu boeji. 

Kakoduwuba jorugu utawarare ema? 

Aerduware kaiba boeco uwai mugure? 

Akaregodumode mugurewo kae, aerduwawo uwai kaewu awaraji? 

Aerduwamode, awodure marigudu kodi, ako joru makaguragare jamedu! 

Icare Jó akore Pao bataru jipagi.

Iwiega torire, du kode, inoba inagomode ai? Imode ikera bu inogwa keje. 

Imagore mito tu je? Imagomodukare pugeje. 

Imagore pobe? Imodukare boe ko tao kae. 

Jó akore oino Pao ji.

Iorduware aroiwai boe jamedu boe jituji, iaboe iaboe biakae akai duji. 

Ioguduba umode amearudae kodu pegado tuiorduwa bokwa kodi? Du kodire imagore iorduwakare jiboeji, boe padure iorduware jiboe kori. 

Iwiaja tabore imearudure boe egoi ai duji, macare ioku jordure oino ai. 

Du kodire imode iwadaru jekirimi tuibagi, imode itodorogado ii moto urugudu, jorugudu, tada. 

Du kodi Icare Paore Jó oroe ko tao kae: aku barege kugurere 1, aku camelodogere 6, aku tapiradoge etodui puidu ere mil, aku burikodogere mil. 

Ore imere ikera awubodure pobe taci ikera awubowuto, ore areme ere pobe ma jewu metuia bokware pugeje: 

Boetojiwudo iere 'Rola', rekodajiwudo iere 'Cássia', eregodajiwudo iere 'Azeviche'. 

Ia nogware emodu ukare nowu moto keje Jó ore areme emodu reore; etuore enoroedo nono tuwurimage enoroe reore. 

Nowu inodu rekodaji, Jó o jorure 1 4 kimo; jordure torei, tore etorei, ei pobe puibijidu kae. Du keje Icare bire tubegagodu tabo, to joru makaguraga tabo. 