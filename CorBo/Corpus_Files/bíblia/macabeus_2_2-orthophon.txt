
Nowu dukeje, ia imedu iere Eleazar cedu rakojere, ia escriba akaru pemegarewu nure ema, codurewu nure ema, ia boe emearutorure jiwu imedu nure ema. Boe etaidure uwo jugorewu kodu kowuje, tui ja barido tugera tabo dutabo. 

Mare aidure tuwiwo turo jetororewu tabo, turagojei boe emearutoru kai pudui dupiji; du kodi Icare uture taidu tabo tujebae kae, tui nowu jugorewu kodu barigu tuiabiji dukeje. Oinore nowu aidukare tuwo kowuje tumodukare kowujewuge eromode, ewimode kodi karega. 

Nowu umode bitowuge eerduware ji marigudu, du kodire emagore ji tuginoi uwo boe kodu pemegarewu reko pudabo, tuwo nono tuiure boemodukare kowujewu boe kodu kowuje; oinono umode cinorudo tuwi piji; rakojemode nowu brae eimejera mearudu kurii pudui dutabo, mearudu kuri magai jao du reore. 

Mare ure tudugu tudo, tumearudu kurii tubegagodu jitu, turo pemegai tugodui mai dupiji boe eegai, turoi Pao o boe eroiagudu rekodaji; du kodi Icare makore, tukai tudo tu je dutabo, eiagu tuwido; Icare akore boe jokodu, umodukare turugadu codureuge cei, cewadararoduwo; paga karega, ipare emagaguragareuge, emearudaei Eleazarie tuwure taru boe emearutorukarae kae, tubegagodu inodu tabo, emage emode, tugodui ii boe eekiri pagadodu rekodaji, eekuri pagadodumode igoia, ekodui turagoje kobori tu je durekodaji, imode awu boe enogiraedo ema. Ia pugeje, imode itaru kobori boe ekera piji ma, imodukare ikinorudo roiwa rakarewu iera piji, iragoje tabo, iwi tabo. Du kodi Icare, imode ikera ra iragoje piji ipeui ii dutabo, iromode nono itao gigadu reoredu rekodaji, iwo ipare erodo iro reore; erowo nono boe eroiagudu pemegarewu reore, emeduwo tudoda tiwimodedu togi. 

Tagoi oino dutabo, uture kuri tujebae kae, kodure apowuge enogudukare apo pugeje; paga karega, nowu bataru ure nono ia aora baibaireboe ego reore eegai. 

Bi puredugodui enoe kori koia dukeje, akore oino toragudu taba Pao pemegare, jorduware, enoe korii iiogi duji, iroiware iwo ikinorudo iwi piji, kodi karega. Mare itaroe jekarere awu icebae oiadoda, imearudu kurii Pao jitu koia. 

Oinore bire, tui ipare, boe eiamedu boe eerdudo, oinoie boe emode tudurudo, turo pemegawo. 

Nowu du kodi ipare ei ikera awubodure pobe taci ikera awubowuto etugudodure baicoreuto tuje apo. Icare brae eimejerare boedo boe to ei barege epedoboro kirewu tabo, tuwo edo jugorewu kodu kowuje, eroiwakare tuwo kowuje turoiagudu reore, kodi karega. 

Ia emage akore oino tuiamedu boe ai kaba bogaiba akaidure? Kaba jiba akaidure arowo cei? Cere cerugadu cewiwo cekawo cedaredo paomage eroiagudu piji. 

Rekodajiwu, tuwi puredugodu tabo, akore imedu ro pegarewu, amode cewido, mare jeture boe jamedu jiwu umode ceewodudo ceewo jii je du bogai, cewimode ceroi ui ceroiagudu reore kodi. 

Awu rekodaji, ere tugera korido eregodajiwuji pugeje. Ere udo ceru tawuje, rore ino kuri je rugadu. 

Du keje, akore oino tumearutoru tabo Pao piji makudure inai, mare oino iwiapagakare ji, ui boe eroiagudu koia, mare ipagamode makuduwo inai pugeje iera piji. Nowu brae eimejera mare rakojere apowuge eegurodure akoi tuduru tabo duji, biapaga kai boe korii pudui duji. Awu bi rekodaji, ere metuia okorido jamedu turo magai metagei du reore. Tuwi puredugodu keje akore oino itaidure iwiwo ime ekera tabo, iwiapagai Pao umode iewodudo du bogai. Akirema, brae eimejera, aewodu modukare! 

Mare nowu etuje umode boe eeku kidudo pudui, boe ewiagodu modukare nowu oinodu piji; paga karega, tumearutorui Pao jitu koia, ure tudurudo tuiordui tore eiamedu boe ei meri mitoduji dutabo. 

Tumearudae pemegarewu tabo, tumearudu kurii ei dutabo, mako makore ei puregodaji, tuwobe ewadaru tabo iorduwakare inoba tare tadowuje itada, imi karega ikare tagaroe maku tagai taewo du bogai; ikare tagodu, bagana, Tabogora pemegado tu tu tagai. Du kodi Icare, ure boe jamedu boe towujewu, ure imedu towuje tuwodu kejewu, umode tagaroe maku tagai pugeje, tai tamagu ui boe eroiagudu koia. 

Du kodi Icare Antíoco, tuiordui boe eredugodui pudui dukoia, tubagudui inoba kodure maiwu akomode dukeje, ekare bito roga kodi, makore ji tuwadaru pemegarewu tabo, tagoi tumoduie oroe kuricigodo, tumoduie jiwo aidugirido; umode tugera ra tuwobe eroiagudu piji ma, tumoduie tugu tumearudu kurire jiwuge eto, tumoduie mearudae pemegarewu makuai. 

Mare nowu negedrogu biapagakare akoi pudui duji, du kodi Icare nowu brae eimejera makore uce bogai, akore ji okituwawo nowu tonaregeduji uwo cinorudo du bogai. 

Nowu brae eimejera bataru awadu koia aidure tokituwawo tonaregeduji. 

Du kodi Icare, tui tuie jodo tonaregedu keje dukeje, tui nowu brae eimejera bataru perodudo dutabo, oinore akore ji tuwobe ewadaru tabo itonaregedu, akogududo itabo, ii arego itada arii ikera awubodure buture ikera awubowuto pobe puibiji dutabo, ire akogwagirido jorui pobe ma jewu metuia bokware dutabo, ire arijodudo, ire akogwagedo jii ai oino du kae. Inogwamagudumode ai, itonaregedu, akaiwodo baruji, motoji, aerdudo jeture kejeboe jamedu boeji; amearudaedo Paoi inodu jamedu boe towuje boe bokwa tabo; ime eiamedu boe ere ino jamedu. Apagudu kaba awu roarodurewu imeduce, arodo nono amanamage ero reore, akaidudo awiji, iorduwo ai amanamage ebo Pao okudurewu iera keje. 

Akoi inodu jitu kuri je dukeje, nowu negedurogu akore Kaba bogaiba tabagare? Iwiapaga modukare brae eimejera bataruji, imearutorure makudure iogamage etaiwu, Moisés koiadu boe eroiaguduji. Akirema, (brae eimejera), are awu boe pegarewu jamedu boedo turugadu hebreudoge etaidu, amodukare akinorudo Pao Aroe Eimejera iera piji. 

Nowu du kodi, pagudu bokwarewu Judas, Israeldoge eimejera, tui ia boe enoroe to pui dukeje, ure meriri kigadurewu mori kuricigorewu maku Jerusalém kae, ewo tomeado Pao ai bireuge ero pegarewu morice. Awu mearudaei boe eewodumode pugejedu ure turugadu, moture. 

Paga karega, mearutoru modukare bireuge eewodumode pugeje duji ma, paga tu jere boe enogwa magudumode bireuge eparu tabo. 4. Mare mearudaere bire tubemega tabowuge ia mori pemegarewu makudumode etai ia meri keje duji. 

Du kodire boe emearudae pemegareure boe enogwamagudui bireuge eparu tabodu rema, einorudoduwo turo pegarewu piji. 