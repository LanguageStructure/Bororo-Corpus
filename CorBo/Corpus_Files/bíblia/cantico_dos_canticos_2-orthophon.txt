
Imearudure imearudu kurire jiwu makoji. Emare aregodure oino, tui taredo torekaridoge etaogeje dutabo, tui taredo aoporudoge etaogeje dutabo. 

Imearudu kurire jiwu ure nono ia pobogo ukigareure, ure nono ia kaidagaparure. Emare rakojere oino motori kujei taiwo tabo baiporoji mato, toebatodu tabo meriri padui pugajejedu piji. 

Imearudu kurire jiwu makore ii, akore oino aragojedo imedago, inagu metugu gigiri motureudo, marigu mato! Icare biaku akedure, bubutu ure marigudu. Okureboe boture pago moto piji, boe eragodure kejeboe aregodure; pamearudure pago moto keje metugu gigiri akoji. Arii tudu boture, parera okure tumaedo boe joki. Aragojedo, imedago, motureudo, mato! Inagu metugu, iordudo ai, tori poro tada, motori poro tada, imearududo amago ji. Paga karega, awadaru beture, ae moture kodi. 

Imearudu kurire jiwu, ino nure ema, imire o nure imi jamedu. 

Oinore aredu okogereudo akore boecoji iemarure ipa keje itaroe mearudure jiboe bogai. Iemarure bogai, mare iordukare ji. 

Imode iragojedo imerumode bakurirewu kao, bakurirewu uwororo boe kao, iemaru tabo itaroe mearudu kurire jiwu bogai. Iemarure bogai, mare iordukare ji. 

Oebatodure bakurirewu jiwuge emerure, eerdure ii taerdure itaroe mearudu kurire jiwuji? 

Ikodui ekori dutabo, iordure itaroe mearudu kurire jiwuji. 

Itugu awaboto akanato ia kruca reore. Paga karega, boe ewi reorere boe emearudu kuriae rema. Boe etagemo akedumodukare nono boe ewi akedu bokwa reore. 

Akemore nono jeriri reore, joru aroerewu. 

Pobore kurirewu umodukare boe emearudu kuriae bito, okwamodukare pobo boeto. Iaboe umode tuwai tadawu toroe jamedu boe maku, tuwo boe emearudu kuriae aru ma, urumode tugeragu tu boe ekiaraeji. 