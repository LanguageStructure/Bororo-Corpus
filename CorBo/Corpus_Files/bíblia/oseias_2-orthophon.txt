
Marigu! Pawo paekirimi Pao ae! Emare ure pagogorido, ema mitodure umode pabemegado; emare ure boekorido pai, emare iogomode paiwaeji. 

Meri pobe durekodaji umode paedo pugeje; merimode pobe ma jewu metuia bokware dukeje umode paewodudo, icare paemode jekai. 

Paerduwawo Pao ji! Pawo padurudo pawo boe pa ji. Aregodumode kuri je baa aregodu reore; aregodumode pagae boetojiwu bubutu reore, boiwu bubutu magai moto pegododu reore. 

Efraím, inoba iromode akai? Judá, inoba iromode akai? Tamearudu kuri ure nono baa aregodu tabowu bokwaro reore, ure nono boedoguru akedure kuri je du reore. 

Nowu inodu koiare ire pagogorido ino profetadoge ekeru tabo; iiabijiwu iwadaru tabore ire tabeagirido. Ii akogadodu ure turagojedo jorugu reore. 

Paga karega, boe emearudu kuriae jire itaidure mare bitodureboeji karega; itaidure boe eerduwawo Aroe Eimejera ji, mare bitodureboeji karega. 

Oinore Pao akore imode butudo imearudae keje, imode reko boe makoduto, imagomode uwaboji. 

Imode to parera kuru pa maku ai, Açor o boe boarewu pemegamode ai pugeje. Nonore umode nono tugodui mai du reore, umode nono Turudui Egito piji dukeje du reore. 

Nowu meri keje akagomode itoredu oino ii, amago modukare: Ino Baal, oino ii pugeje. 

Imode Baaldoge ekie pijido togwa piji, iaboe iaboe emago modukare inowuge ekieji. 

Imode boe kaowu barege, kiege barege, merure tuguri tabowu barege epemegado ei. Imode baiga, tariga rairewu, boe erugodui puidu barigu eno moto piji, imode edo tamudo boe puredu kadui pudui dutabo. 

Imugumode akabo jii je, boe jetororewu tabo, inogudui akabo dutabo. 

Imode akogedo itabo boe jetororewu tabo, aerduwamode Aroe Eimejera ji. 

Nowu meri keje, oinore Pao akore, iwiapagamode baruji, baru biapagamode motoji. Moto biapagamode trigo a ji, mosto aji, oliveira aji, duwugere ewiapagamode Jezraelji. 

Imode tugu nowu moto keje inai, imearudu kurimode Boe ekare toiagudu tabowudoji.

Imagomode oino Boe ekare toiagudu tabowudoji iwobe nure aki, akomode oino ii ino Aroe Eimejera. 

Marigu! Pawo paekirimi Pao ae! Emare ure pagogorido, ema mitodure umode pabemegado; emare ure boekorido pai, emare iogomode paiwaeji. 

Meri pobe durekodaji umode paedo pugeje; merimode pobe ma jewu metuia bokware dukeje umode paewodudo, icare paemode jekai. 

Paerduwawo Pao ji! Pawo padurudo pawo boe pa ji. Aregodumode kuri je baa aregodu reore; aregodumode pagae boetojiwu bubutu reore, boiwu bubutu magai moto pegododu reore. 

Efraím, inoba iromode akai? Judá, inoba iromode akai? Tamearudu kuri ure nono baa aregodu tabowu bokwaro reore, ure nono boedoguru akedure kuri je du reore. 

Nowu inodu koiare ire pagogorido ino profetadoge ekeru tabo; iiabijiwu iwadaru tabore ire tabeagirido. Ii akogadodu ure turagojedo jorugu reore. 

Paga karega, boe emearudu kuriae jire itaidure mare bitodureboeji karega; itaidure boe eerduwawo Aroe Eimejera ji, mare bitodureboeji karega. 

Oinore Pao akore ere tugimejerage kurireugedo pudai, mare imearudae rekodaji karega; ere bakurirewu tadawu tugimejeragedo, mare itaidu rekodaji karega; to meriri kigadurewu, to meriri ekurewu tabore ere to aroe eimejerage paga pagawugedo, tuwo tagedudo du bogai. 

Jii inoba boere du kejeba Israeldoge emodukare tubemegado? 

Ikorigodu kuricigore ei; itaidukare tago tapira oroji, Samaria kejewuge. 

Boere tugera pemegado jiboe nure ema; Aroe Eimejera karega! Ca! Samaria kejewu tapira oro pegadodumode. 

Ere bakuru tugu, emodu tugeragu boture inodu pijiboeji, enarimoduka, tudu kudu moduka; kudumode ma, ia upagareboere umode kowuje. 

Efraim uwobere altar towujedu makaguragare. Mare ere tudo nono boe ero pegare kejeboe reore. 

Ire bapera atugododu makaguragado ino boe eromodedu tabo, dure ure nono boe tuginoiwure etai. 

Ere tomea maku taidu tabo, ere kodu kowuje. Pao aidukare nowu inoduji. Du kodi Icare biabutumode ero pegarewu boe keje; umode turopegado ero pegareuji: emode tugirimi Egito kae. 

Israel ure nono ia parera pa moturewu, tudu boe kuricigorewu reore. 

Tudu botu kuricigore du reorere o altardoge eidodu eidodure jamedu. Kodu pemegare du tonaji, ure to aroe eimejerage ewai motu motudo jamedu. 

Nowu ero boe ukare turugadu. Icare nowu eroi oinodu moridodumode etai. Pao umode nowu eno altardoge ewududo, umode nowu eno aroe eimejerage ewai boe butudo jamedu. 

Du keje Icare egomode cegimejera kurirewu bokwa, cebagudukare Paoce kodi; mare pagimejera kurirewu umode ma, inoba romode pagai? 

Samaria kejewu brae eimejera kurirewu okwamode nono ia baikí okwa magai pobo maerewu pobuto du reore. 

Eno aroe eimejerage emugui boe ao kejedu ewududodumode, duwuge Israeldoge ero pegarewu nure emage. Botoguru, tudureboe otorewu botumode emuga piji, dukejere egomode oino torekaridogei tawududo cewugeje! Egomode boe aoporudugei cewiado! Oino. 

Tare boe a tugu boe jetororewu tabo ma, tamode tageragu ji tamearudu kuri tabo jamedu. Tagera pemegado ia boepa maiwuji; boe aregodu nure taemaruwo Pao bogai, uwo to boe pemegarewu maedo taiogi. 

Oinore Pao okore iparedu kimoi Israel cedu keje, imearudu kurire ji; Egito piji imagore itonaregedu bogai. 

Mare imagoi ewogai du reorere ere tuiaedo ipiji; ere tomea maku Baaldoge etai, ere tomea kowu aroe eimejerage pagapagawuge etai. 

Ire Efraimdoge eerduwado tumeruji. Ire emugudo ikana keje, mare ekare boe pa imie ieture ei duji. 

Ire imugudo ewugeje imearudu kurii ei dutabo; ire nono ia boe ji tore kugure erego tugana kejedu reore etai. Ire iejodo iwo enogwagedo. 

Emodukare tugirimi Egito kae, eimejeramode ia Assíria kejewu imeduce, etaidukare tuwo tugirimi itae kodi. 

Tariga rairewu umode eno bakurireuge epegado, umode etore eeda kedodo, duwuge emode tugeragu tugudure jiboe turo tabo duji. 

Iwobe ere tuiaedo tuiaedo ipiji, ia emage ia emage etaidukare tuo taogado baruto, boe emogo emagoi bogai rutuwo Pao ae du kodi karega. 

Iroiwakare iwo apijido, Efraim! Iroiwakare iwo amagu, Israel! Iwabo amagadure itoda, itoia jamedu boe urugodure. 

Imodukare boe korii eidu awadudo; imodukare iekirimi iwo Efraim rakoja kedodo. Aroe Eimejera nure imi, imedu karega. Boe Pemegarewu nure imi akoiadoda; onare ai baiporo kejewu karega ure imi. 

Ekodumode Pao apo, duwu jarurumode nono adugo agarewu ako reore; meri butu jaogwaiwuge epagudu kuricigomode.

Egito kejewuge eromode dudududu je ia kiogo reore, assiria kejewuge emode tamagadudo nono metugu reore. Imode emugudo tuwai keje tu tu je, oinore Pao akore. 

Pao Aroe Eimejera bataru israeldoge, taekirimi Tao Aroe Eimejera ae, tawudure taro pegareuto kodi. 

Tawabodo turugadu, taekirimi Pao ae, tagagodo oino ji: 'Cero pegarewu jamedu boe barigu cebiji, akeragu ceno akiroji, cedaidure cewo awudugugo; oinore cenagore ai. 

Assíria kejewuge karega emode ceginorudo, cedaidukare cerugoduwo kowarudoge ebo. Cemodukare cere towuje cegera taboboe iedo 'Ceno Aroe Eimejera', paga karega, tu akire akogudure marenarue ebo. 

Imode ecebae bitudo, imearudu kurimode ei itaidu tabo, itonare ei taboboe imode jaedo epiji. 

Imode nono boedoguru reore Israeldoge etai, ewodumode nono okureboe kigadurewu reore. Ukwa remodumode nono Líbano kejewu noakodu i ukwa remodu magai moto to du reore. 

Itura boe emode taodo: motumode nono oliva i moture, romode nono Líbano ro reore. 

Etaregodumode tuwo tumugudo tugu kuda, tuwo trigo kowuje, emode tumaedo parera iku magai tumaedo du reore, etagaru kurimode nono Líbano kejewu parera kuru akaru kuri magadu reore. 

Efraím, inoba aroe eimejerage pagapagawuge inai kimo? Tu imire iwiapagare ai, imode aricodudo ia i kuricigorewu reore; ipijire akoroe kuricigorewu aregodumode. 

Jorduwarewu uwo boe pa awu iwadaruji. Imedu jorduwa rakarewu umode boe pa ji. Paga karega, Pao utawara jetorore, pemegareuge emerure ji, mare ro pegareuge ewudure keje. 