
Moisés makore boe ji, tagoi oino ei dutabo israldoge, tawiapagado boe eroiagudu imode kagado tawiegai duji, tarowo nono ui taroiagudu reore ma, taewo, tawo taremo, taomage eno Aroe Eimejerare maku tagaiwu mototo, tamuguwo keje. 

Tagaba ia aru imagore tagaiwu iwadaru piji, tagaba ia bu keje jamedu, mare tarodo nono ire maku tagaiwo Pao ui taroiaguduji. 

Icá, iere taerduwado Pao Aroe Eimejera ui taroiaguduji tarowo ji, tamode taremo towu, tamugumode kejewu moto keje. 

Du kodire tamode jetu pemegado, taromode ui taroiagudu reore, paga karega kejere taerdiwa mugure boe epadui pumekejedu jekai, duma, tumearudui awu boe eroiagudu jamedu jitu dukeje, egowo oino boe jokudurade, awu boe kurireuge eerdíwa rakare, emearudiwa barikare rugadu. 

Paga karega, kakoduwu boe kurirewu, o aroe eimejerage emugu puredure pudui nono Pao Aroe Eimejera, cenogwamagudure bogaiwu, mugu puredure cei du reore? 

Kakoduwu boe epadui pumekejeduba kuricigore jetorogoduwo awu ire maku tagaiwu taroiagu jetorogodu reore? Tuwo taeto tai tu je, tadurudo tawiagodu kawo taerdure jiboe piji. Mugu pemegado tawabo tada jii taragoje kimo dutabo; tagore, tagore etore eerduwado. 

Moisés akore oino boe ji, tagoi oino dutabo aerdiwado boere marigudu boeji, jii Paore imedu towuje moto keje dupiji mato, baru paru piji jii togwa pa kae, ia kuricigoreboe kana oino? 

Iaboe iaboe emearudu kana iaboe ji oino duji? Ia dukeje ia boe emearudu kana areore Pao makoi pudui joru piji duji, tuwi kadu tabo? 

Ia dukeje ia Aroe Eimejerare tuwo tugeragu ia boe etuwobei tumedage etoiado, turo kurirewu awadu tabo, turugodui tugana tabo tuwobe ewugeje dutabo, turo raka kuricigorewu tabo? 

Oinodu jamedu boe Paore towuje tagai, taeku oiado, Egito keje. Oinodu jamedu boe towujedure taegai tawo boe pa Paoi Pao Aroe Eimejeraie ure pudumi rugadu duji, iakare toro piji. 

Baru piji ure amearududo tumago ji tuwo aerduwado. Ure aerdudo to joru kuricigoreuji awu moto keje, dupiji amearudure mako jaruruji. 

Tumearudu kuri koia taomagei, ure tugeragu eregodajiwugei pudai. 

Oinore, tuietui tai dutabo, turo raka tabo ure tadawuje Egito piji, uwo ro rakare tagoriwuge ewarigu tagoda piji, tuwo tagarego, tuwo to moto maku tagai, iaboe etai karega. 

Kode amearutorudo, mugudo awabo tada Aroe Eimejeraie ure Paoce coboje baru tada, cebegi moto keje, ia kae piji. 

Tarodo nono ui taroiagudu reore, taiwo pemegawo, tagore eiwo pemagawo jamedu, taragoje raiwo, Paore maku tagaiwu, umode maku jii jewu moto keje. 

Moisesre Israeldoge eiamedu boe edo tudo pui, akore oino ei israeldoge, tawiapagado inure kagado awuji tawiagaiwu boe eroiaguduji, taerduwamode ji, tamode tabewudo tarowo ji. 

Pao Aroe Eimejera ure tuwadaru maku pagai Horeb keje. 

Ukare nowu tuwadaru maku paomage etai mare pagaire ure maku, paragoje kimowuge pagai. 

Icare Pao akore ako Are Eimejera nure imi, ire atawuje Egito piji, brae erorerui tai dupiji. 

Ia tago Aroe Eimejera modukare ipiji. 

Amago paga modukare Aroe Eimejera ieji, paga karega emare biagodu modukare tuwo mako pagare tuie jiwu okorido dupiji. 

Amode Sábado meri pemegado ako Aroe Eimejera ako magai ai du reore. 

Amearudu kurido aoji, aceji, Pao ako magai ai du reore, aragoje raiwo, boe pemegawo ai ako Aroe Eimejerare maku akaiwu moto keje. 

Akaba boe ewido. 

Akera keadu kaba. 

Akiwogu kaba. 

Awadararodu modukare ameduia ji boe ei tugogado ji dukeje. 

Akagemo kaba amedage etuwirei. 

Israel, awiapagado, pago Aroe Eimejera nure Paoce, ui mito tu jedu. 

Amearudu kurimode ako Aroe Eimejera ji awabo jamedu boe tabo, akaroe jamedu boe tabo, aduru jamedu tabo. 

Awu inagoi awu meri jitu metu rakado awabo tada. 

Oinore Pao akore amode sábado meri pemegado ako Aroe Eimejera ako magai ai du reore. 

Amaragodumode jiwu merimode ikera awubodure mito taci ikera awubowuto; amode amaragodae boe towuje keje. 

Mare semana jiwu boigoduwu meri keje, ako Aroe Eimejera o sábado keje, amaragodu modukare ia amaragodae boeji: aki, akonaregedu imedu, akonaregedu aredu, atugare, atugarerodo, akagu tapira, akagu buru, ia akaguiee jamedu boe, ia moto kejewu mugui ako bakurirewu tadadu jamedu, atugare, atugarerodo ewo tamudo areore. 

Awiabutudo boe eroreraei aki Egito keje duji, dupijire ako Aroe Eimejera atawuje tugana ro rakarewu tabo; du kodire ako Aroe Eimejera akore aiagu sábado pemegado. 

Nowu kodi, Moisés akore boe ji tagoi oino dutabo.

Tabagududo Tago Aroe Eimejerace, tawiapagai taragoje tonaji ire maku tagaiwu, tagore etaiwu, tagore etore etaiwu boe eroiagudu jamedu boeji ma, taragoje raiwo. Israeldoge, tawiapagado, tarodo nono Pao ui boe eroiagudu reore, taiwo pemegawo, tagidodu kuricigowo, tapira mokuro kuru, moiawoe eweguru rere kejewu moto keje, Po Aroe Eimejera ako magai turomodeduie taomagei du reore. 

Israel, awiapagado, Pago Aroe Eimejera nure Paoce, ui mito tu jedu. 

Amearudu kurimode Ako Aroe Eimejera ji awabo jamedu boe tabo, akaroe jamedu boe tabo, aduru jamedu tabo. 

Awu inagoi ai awu meri jitu, metu rakado awabo tada. 

Amode inodu kagado akorei. Amagomode ji awai tada dutabo, amerui baa okwa jitu tabo, ai awu dukeje, ai aragojedo dukeje. 

Amode inodu kogudo akera ra parugajeje, ia kodiboe reore, umode nono aeku oto otodaidu reore, amode inodu atugodo bu awaiporo irá boe keje, ako bakurirewu uwaiporo keje. 

Du kodi icare ako Aroe Eimejera umode ado aremo tagore, tui tuwadaru maku, Abraão ai, Isaac ai, Jacó ai tumoduie maku etaiwu mototo; akare towujewu bakurireuge pemegareugeto, akare korobadowu baidoge ekorobadui boe pemegarewu taboduto, awaigodukare jiwu boe oiako boeto, akare tuguwu parera iguru boe, oliva iguru boeto. Amode boe ko, ai awudugugodudo dutabo de keje, awiagodu kaba ako Aroe Eimejera ure atawuje Egito piji, boe erorerui ai dupiji, dupiji. 

Apagudumode ako Aroe Eimejerace, tu jire awiapagamode, amode awadaru maku ie tabo. 

Moisés makore oino boe ji akire aenare Pao Aroe Eimejera ji. Akire Pao Aroe Eimejerare tugeragu ai moto kejewu boe eiamedu boe epiji, tuwobe pemegareuwo aki. 

Tagodui ia moto kejewuge ekori dukoia karega Paore tumearudu kurido tai, ure tugeragu tai; paci oino, tawiegare boe etada; mare mearudu kuri koia tai, tui tuwadaru maku taomage etai dukoia. 

Ure tagaru, ure taginorudo boe erorerui tai dupiji, Egito kejewu brae eimejera Faraó ro raka piji, tugera ro rakarewu tabo. 

Kode, aerduwado, ako Aroe Eimejeraie Aroe Eimejera mito tu ju dure ema rugadu. 

Pao bataru rikirewu nure ema, ure tuwadaru makudu, turo pemegarewu, padu pemegado boe jameduji jii je, mearudu kurire puduiwuge, rore nono tui boe eroiagudu reoreuge etai; mare ure tumorido tugodu kagirire jiwuji, tui jeta kedodo dutabo, tui kodu kagirire puduiwuge ekorido kuri je dutabo. 

Du kodi icare, ire aroiagu jamedu boe padu pemegado, arodo nono ii aroiagudu reore, pemegado. 

Moisés makore boe ji tagoi oino dutabo awiabutudo Paore akodudowu awara boeji boe kaodu tada jorui 40 cedu tabo, tuwo awiegado, tuwo turokagado ai, tuiorduwo meture awabo tada boeji; awiapagai jitu bogai, awiapagakai jitu bogai. 

Ure awiegado, ure ake boido ai; ure akogwagedo manaji. Aerduwakare ji, aomage eerduwakare ji jamedu. Mare aerduwawo tu amirewu tabo karega imedu jeie, mare u aregodure Pao jabijiwu bataru jamedu boe tabo. 

Moiosés makore boe ji tagoi oino dutabo: 

Ako Aroe Eimejera umode arego ia moto pemegarewu kae; nowu moto keje poborere, pobojarire, pobo kuricigore moto kuda du boture boe boarewu boe keje, torekaridoge etaogeje. 

Nowu moto pemegare trigoji, cevadaji, parera iguruji, tudureboe ji, oliveira iguruji; oliveira kaguru moiawoe eweguru kuricigore nowu moto keje. 

Akogwage kuricigomode nowu moto keje, iaboe iaboe okwamodukare akai. Meriri nure nowu moto kejewu toridogece, amode meriri eku arudugodurewu tawuje nowu moto kejewu torekaridoge epiji. 

Akogwagemode, ewudugugodumode, amode Pao ie kurido ui moto pemegarewu maku akai duji. 

Aerdu rakado awiagodu kawo ako Aroe Eimejera piji, ai akera ra ire aroiagudu jamedu boe piji. 

Boe jokodukare kare, akogwa amogodui dukeje, ai awai pemegarewu towuje durekodaji, akoe boe itodure durekodaji, akagu barege eidodu rekodaji, ako meriri kigadurewu, meriri ekurewu, akoroe pemegarewu, itodu rekodaji, akojaro rutumode akaora kae, awiagodumode ako Aroe Eimejera, ure akinorudo Egito kejewuge erorerui ai du pijiwu piji. 

Emare kodure akododai boe makodurewu keje, awague korireuge, betaga ojakuridoge eedurewu keje, ia moto kirewu pobo bokware kejeu keje, emare ure pobo arego tori rakarewu piji akai. 

Ure akogwagedo aomage eerduwakare jiwu manaji boe makodurewu keje, tuwo turokagado ai, taidui aiwo aidugiriwo nowu inodu rekodaji. 

Ia dukeje amearudaemode oino akabo ikera, iduru, koiare ure iwo aidugirido oino. 

Mare awiabutudo ako Aroe Eimejera koiaie umode aiwo aidugirido, tago magai aomage ei du reore, turo magai oino ai du reore. 

Awiebutudo! Awiagodu kaba ai Pao korigo boe makodu tada dupiji. 

Tare tadawuje Egito moto piji kejewu meri piji jii tagaregodure awu moto kae du kae, tara tadugu Pao bataru kuda. 

Horeb keje jamedu, tare Pao korigo. Icare korigodure tai, aidure tuwo taeda kedodo. 

Irudure tori ao kae iwo ikeragu boe eroiagudu padui tori boarewu keje duji, Paore tuwadaru maku tagaidu padure kejewuji; imugure nowu tori aoji, merire ikera pudogidure, iwure pudogi dure, ikera pudogidure, iwure pudogidure, ikera pudogidure, iwure pudogidure du tonaji, ikai boe kowuje, ikudukai poboce dutabo. 

Du kejere Paore tori boareuge ei pobedu makinai; Paore to boe eroiaguduwu atugore kejewu tori makinai. Pao makore tawiagai joru oiadoda, boere tudo puiwu kejewu meri keje. Jorure quarente, boecore quarenta durekodaji, Paore nowu toridoge ei pobedu, tuwadaru padure kejedu, makinai. 

Nowu kodi, Pao akore oino ii Aragojedo, arawuje mara tabo awu piji, paga karega, are tawuje Egito pijiwu aobe ure tubegado marigudu. Ere tumegido ire eerduwadowu awara piji, ere ia aroe eimejera pagapagarewu meriri ekurewu towuje pudai. 

Du kejere Pao akore oino pugeje iorduwa birigodure nowu boe ji: aora rakarewu nure ema. 

Ido eeda kedodo, ido ekie bitudo baru otoji. Imode ia boe ro rakarewu makaguragarewu towuje apiji nowu boe ekori! 

Icare ire ikirimi, ire irawuje torekari piji. Nowu torekari urure joru tabo. Nowu tori boareuge ei pobedu, Pao bataru mugure kejedu, mugure ikera keje. 

Icare itaiwore. U! Taro pegaradure Tao Aroe Eimejera ji. Tarade ia tapira meriri ekurewu towuje, tai taiaedo kuri je Paore taerduwado jiwu awara piji. 

Du kodi icare ire ikeragu nowu tori boareuge ei pobe duji, ire barigu mototo, ire epeagirido taegai. 

Du kejere ire ipujodo Pao jekai, merire quarenta du tonaji pugeje. Inogwagekare boeji ikudukare poboce, nowu taro pegarewu koia, taro pegare Pao jekai tai korido dutabo du kodi. 

Paga karega, ipagudure Pao korigodui tai duce, aidure tuwo taeda kedodo du kodi. 

Du kodi karega, pao biapagare iwadaruji pugeje. 

Nowu du kodi, Moisés akore oino boe ji.

Paore Levi uwobe eonado ewo Pao o ira pemegarewu reko, eragojewo tuiegai, emaragoduwo pudai, emago pemegawo tugieji; erore oino jii awu meri kae. 

Du kodi icare Levi oroe bokware tuwobe ebo: oroere Pao rema, Pao ako magai jitu reore. 

Moisés makore boe ji, tagoi oino dutabo ca! Israeldoge, kaboba jiba Tao Aroe Eimejera okwamagudure tai? Tabaguduwo tago Aroe Eimejerace, tagoduwo utawara boeji, tamearudu kuriwo ji, tawiapagawo tago Aroe Eimejera ji tawabo jamedu tabo, tagaroe jamedu tabo, taroi nono ui taroiagudu reore, boe pemegawo tai du bogai. 

Tagaiwodo! Tago Aroe Eimejera jeonare baruji, mugu jaerewu baruji, motoji, mugure moto kejeboe jamedu boeji. 

Du inodu tabo Pao Aroe Eimejera mearudu kurire taomagei tu je; tumearudu kuri koia ei eregodajiwuge tai, ure tugeragu tai boe eiamedu boe etoiado jii awu meri kae. 

Du kodi icare kruca bu tawabo kruca padukare keje dukeje, tagaba tagidoru rakaguragado. 

Paga karega, Tago Aroe Eimejerare Aroe Eimejerace, boe eimejerage Eimejera nure ema. Aroe Eimejera kurirewu, ro rakarewu, ure boe epagududowu nure ema. 

Aiwokare boe eeji, ukare tugeragu boe enomeaji, ro pemegare marenaruei, koadurewu aremei, mearudu kurire moto tuginoiwu keje boe ji, ure eke ekudae maku etai. 

Kode, tamearudu kurido moto tuginoiwu kejeboe ji, paga karega, ia moto tuginoiwu kejeboere tagi Egito keje. 

Amearutorumode ako Aroe Eimejerace, jire awiapagamode, kejere aiomode, ie tabore amagomode. 

Emare arugu nure ema; emare ako Aroe Eimejerare ema, ure aerdure jiwu turo kuricigorewu towuje akai. 

Aomage eture Egito kae tui 70 cedu tabo, macare ako Aroe Eimejerare akidodudo baru tadawu kuiejedoge makaguragareuge ereore. 

Moisés makore boe ji, akore awu iwadaru mugudo tawabo tada, tagaroe tada, kogudo tagera ra parugajeje, ia kodiboe reore, bu tagudu keje. 

Taerdudo! Imire taiwo pemegarewu, taiwo pegarewu, jetu awadudo taegai. 

Tawiapagamode Tao Aroe Eimejera ui taroiaguduji ma, taiwo pemegamode; tawiapaga modukare Tao Aroe Eimejera ui taroiaguduji, tamode taiaedo ii tagoduiagu jiwu awaraji, tagodui taerduwakare jiwu aroe eimejerage tuginoiwuge eregodaji ma, taiwo pegamode. 

Kode, tamearudu awadudo tai, tarodo nono ii taroiagudu jamedu boeji. 

Moisés makore boe ji tagoi oino dutabo ako Aroe Eimejeramode ia profeta ireorewu udo taogado awiemage etoiabiji: jire awiapagamode. 

Oinodure tagogwamagudure Tao Aroe Eimejera ji Horeb torekari aogeje, tai tado pui dutabo, tagagoi oino dutabo: 'Itaidukare imearuduwo ino Aroe Eimejera makoji pugeje, itaidukare iorduwo urugu kurireuji, iwi kawo'. 

Du kodi icare Pao akore oino ii 'Emagore jiboere turugad'. 

Imode ia profeta areorewu udo taogado etai, tuwiemage etoiabiji; imode iwadaru mugudo ja tada, umode ewiie imagore jiboe jamedu boeji. 

Imire imode ikogado biapagakare inagore jiboe ikie tabodu jiboe ji. 

Mare makomode ikie tabo ikare boe emagodo jiboe jiwu, iarema, makomode ia aroe eimejera paga pagawuge ekie tabowu profeta, bimode. 

Moisés makore boe ji tagoi oino dutabo: 

Akaba ia moto tuginoiwu kejewu marenaru jeonare jiboe redugodudo pudui. Akaba akeragu ukoge bokwareudo ukudae akoroe morice. 

Awiabutudo boe erorerui ai Egito keje duji; ako Aroe Eimejerare ure atawuje inodu piji duji. Du kodire inagoino ai arowo oinono. 

Awiagodui ia trigo opo piji boepa tada dukeje, akaba akirimi bogai awo akeragu ji. Pijido, ia moto tuginoiwu kejewu ai, marenaru ai, ukoge bokwareudo ai, ako Aroe Eimejerawo aiwo aidugirido amaragodae jamedu boe keje. 

Ai akeragu oliveira tudu boe jitu keje, akaba akirimi awo akeragu jetu kimore ci tadawugei. Pijido, moto tuginoiwu kejewu ai, marenaru ai, ukoge bokwareudo ai. 

Ai akeragu ako parera ekaguru jitu keje, akaba akeragu eku jetu kimore boepa tadawuji. Pijido ia moto tuginoiwu kejewu ai, marenaru ai, ukoge bokwareudo ai. 

Awiabutudo boe erorerui ai Egito keje duji. Du kodire ire arodino. 

Moisés makore oino boe ji, akore Pao bure joia umode tugeragu akera piji akodoraboji, umode mugudo Pao o altar jokorai. 

Du keje akagomode oino Pao jekai: 'Iogare ia arameu imedu ure ema; tui turawuje Egito kae dukeje, ure tumugudo nono, ia moto tuginoiwu kejewu reore, metage etawarore apo, duwugere icare eidodure, emagare, edurure. 

Du inodu tabo, Egito kejewuge erorerure cei, ere cemaragodudodu rakaguragare. 

Du kodire icare cenogwamagudure paomage eno Aroe Eimejera ji; Pao mearudure cenagoji, jorudure cebega boeji, cemaragodae boeji, boe ji turorerudo cei duji. 

Ure cedo cedawuje Egito piji tugera rakarewu tabo, tugana onado dutabo, turo raka kuricigorewu tabo. 

Ure cerego awu moto kae, ure awu moto maku cenai, tapiradoge emoguro kuru, meiawoe, rerewo keje. 

Icare inure, Paore makuinaiwu moto pijiboe, boetojiboe arego'. Du keje, amode ako mea bu Aroe Eimejera jekai, dukejere amode apujodo jokorai. 

Moisés makore Israeldogei, akore ei awuji akimejera Aroe Eimejera akore aroiagu nono awu boe eroiagudu reore, amode pado pemegado, aromode nono ui boe eroiagudu reore, awabo jamedu tabo, akaroe jamedu boe tabo. 

Awuji are akeragu Pao ji ako Aroe Eimejerace, akoduwo koda jameduji, arowo nono ui boe eroiagudu jamedu reore, awiapagawo makomode awogai du bogai. 

Mare Paore tugeragu ai jamedu, tuwobewo aki, tago magai ai du reore, arowo nono ui boe eroiagudu jamedu reore. 

Icare umode akaogado arugu tabo, akagaru tabo, akurigodu tabo, ture towujewu boe padui pume kejewuge ewugeje. Akire Pao Aroe Eimejera uwobemode aki, tuwadaru rekodaji. 

Moisés makore boe ji, tagoi oino dutabo: 

Awu boe jamedu boe - boe pemegarewu, boe pegarewu, ire kuo akaidu - umode tudowuje dukeje, amode awiatugu ji awabo opo keje, Pao umode ado akaodo jokiwu boe epadui pumekejedu keje. 

Akire amode akirimi ae akore ebo, aromode nono ui boe eroiagudu reore awabo jamedu tabo, akaroe jamedu tabo, ii aroiagudu awuji jamedu boe rekodaji. 

Pao Aroe Eimejera umode ado akirimi boe erorerure ai dupiji, umode togududo akabo, umode taiamedu boe tado pui, tai taiaedo pubiji jamedu boe piji. 

Boe ji tawarigu baru paru todu kae ma, Pao Aroe Eimejera umode tado pui pugeje, utumode toro tawogai. 

Moisés makore boe ji tagoi oino dutabo tawiapagado tago Aroe Eimejera bataruji, tarodo nono ui boe eroiagudu padui bapera kejedu reore. Tae kirimi tago Aroe Eimejera ae tawabo jamedu boe tabo, tagaroe jamedu tabo. 

Awu ire maku tagaiwu boe eroiagudu bia jokodukare, kodukare taroiwa kori. 

Mugukare baru tada tamagowo oino: 'Ioguduba rutumode baruto tuwo tugeragu ji pagai? Ioguduba umode paroiwado ji parowo oino'. 

Mugukare pobo maerewu okwa bakowu keje tagagowo oino: 'Ioguduba umode pagado pobo maerewu kajeje tuwo tugeragu ji pagai? Ioguduba umode paerduwado ji parowo oino? '. 

Paci oino, awu iwadaru mugu puredure tai: mugure tagogwa, tawabo, keje, tarowo oino ji du bogai. 

Moisés akore oino boe ji tagado, inure boe awadudo tai. Taro pemegamode dukeje, taemode; taro pegamode dukeje, tawimode. 

Taromode nono inagoi tai awuji du reore, temearudu kurii Pao Aroe Eimejera jitu tabo, tamerui koda boe jitu keje, taroi nono ui taroiagudu jamedu reore ma, taemode, tagidodumode; Pao Aroe Eimejera umode tamugudo tadure kaewu tawo tamugudo kejewu moto keje. 

Mare tawabo umode tugirimi piji, tamearutoru modukare bataruji, tamode boedo tumugudo tawugeje ia aroe eimejerage paga pagawuge etae ma, imode tawie awuji: tawogwamode inogudukai tagabo dutabo, taragoje raimodukare tamode taremo towu Jordão po bakowu kejewu moto keje. 

Tagedo awu inoduji baru moto jekai, ire boe awadudo tai: taro pemegamode dukeje, taemode, taro pegamode dukeje, tawimode. Tagaidudo jereboeji ma, taewo, taregodajiwuge ewo jamedu, tamearudu kurii Pao Aroe Eimejera jitu tabo, tamearutorui mako jitu tabo, taroi nono aidu reore dutabo. Paga karega taragoje raimode tu tamugui Paore maku taomage Abraão, Isaac, Jacó, etaiwu moto keje. 

Nowu kodi, Moisés makore Israeldoge eiamedu boe ji, tagoi oino dutabo: 

Ino jorure 1 0 awuji; iroiwakare iwo itawuje, iwo iremo. Pao akore oino ii 'Amodukare pagado awu Jordão po kori'. 

Tago Aroe Eimejera kodumode akododai. Umode awu boe epadui pumekejedu boe eeda kedodo, tagire tamugumode emugato; Josué kodumode tagododai, Pao bataru rekodaji. 

Pao romode ei turomagai amorreudoge eimejerage Seon, Og mage ei, etuomagei, du reore. Ure eeda kedodo. 

Umode emagu tagera kai, taromode ei iwadaru rekodaji. 

Tadurudo, tamearudu awadudo tai, tamorora amagadu kaba, tabagudu kaba ece; paga karega, Tago Aroe Eimejera kodure tagabo, umodukare tugera ra tabiji, umodukare tado taginoi. 

Du keje icare Moisés makore Josué bogai, akore ji, Israeldoge eiamedu boe eegai adurudo, amode awu boe erego Pao akore tumoduie maku etuomage etaiwu moto kae, akire amode maku etai, eno motowo ema. 

Pao, kodumode akododaidu, rakojemode akabo, umodukare tugera ra apiji, umodukare aragojedo akinoi. Apagudu kaba, amorora amagadu kaba. 

Nowu kodi, Moisés ruture Moab kejewu boe aku boarewu piji toro torekari iei Nabo cedu, mugure Fasga torekari ao keje, Jericó bakurirewu otodaidu kae. Pao Aroe Eimejerare jordudo nowu moto jameduji galaadji jii Dã kae, Neftali o moto jameduji, Efraim, Manasés eno motoji, Judá o moto jamedu boeji jii pobo maerewu meri butu jaogwaiwu kae, Negeb kori, moto boarewu mugui mugure itoguru oiadodawu bakurirewu iei Jericó cedu keje, jii Segor kae. 

Icare Pao akore oino ji imagore imoduie maku Abraão ai, Isaac ai, Jacó ai, eregodajiwuge etai du reo itaidure aerduwo ji aeku tabo, mare amodukare aremo to. 

Nonore icare Pao utugare Moisés bire, Moab moto keje, Pao bataru rekodaji. 

Meture Moab o moto boarewu tada, Bet-Fagor otodai, mare jii oino, boe eerdukare metaji. 

Moisés bi keje, o jorure 1, jordu pegagodukare boeji roga, metui tudadawu okwakare roga jamedu. 

Israeldoge etoragudure Moisés keje Moab o moto boarewu keje, merire 30 du tonaji, dukeje icare ei tumarenarudo Moisés bogaidu akedure. 

Josué, Num naregedu, jorduwa rakaguragare, Moisesre tugera bu aogeje kodi, du kodire Israeldoge emearutorure ji, erore nono Pao ako magai Moisés jitu reore. 

Ia profeta Moisés cedu reore ukare tuguo Israeldoge etada pugeje. Pao makore ji jokuto, ure udo turo raka makaguragareudo Egito keje, faraoji, utugarege eiamedu boe ji, o moto kejeboe jamedu boeji. 

Moisesre boe kuricigoreboe makagurgarewu towuje Israeldoge eegai, Iaboe iaboe ekare nono reore rekodaji. 