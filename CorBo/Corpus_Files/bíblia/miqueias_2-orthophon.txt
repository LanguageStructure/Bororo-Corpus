
Mearudaere turo pegawowuge eiwo pegamode. Mearudae pegare tuba keje, ere inodu towuje kuri baa aregodu tabo, eroiware tuwo nowu inodu towuje kodi. 

Etogeare boe eno motoji, ere todo ema; eerdure baidogei, ere tuwaido emage. Ero jakukare imei, etuwirei, etorei, enoroe boeji. 

Du kodire Icare Pao akore oino iro pegamode awu ure ino boe ji, emodukare cinorudo, boe pegamode ei rugadu kodi. Nowu kodiboe keje boe egomode tai ia bakaruji, boe eragodumode turagodu kiarigodureuji, tagoi oino dutabo: 'Boe pega jagu nure pai; enure pawobe eno moto remagu, iaboe iaboe emagokare ero kawo ino. Pago moto makudu nure jice woje, jice woje'. Du kodire boe eroiwakare tuwo boe remagu ji pugeje tuwo maku Pao uwobe etai. 

Ia boiwu keje, Pao uwai mugui boe aoporu kejedu urugumode torekaridoge etaogeje, mugumode tumedage etaogeje, du boe eiamedu boe etumode toro kae. 

Boe makareuge emode akedo pudui tagoi oino dutabo paruduwo Pao o boe aoporu ao kae, Jacó o Aroe Eimejera uwai kae; umode paerduwado tudawara boeji, pagodumode koda boeji. 

Paga karega, boe eroiagudu umode tudawuje Sião piji, Pao bataru aregodumode Jerusalém piji. 

Umode tugogado ia boe makareugei, umode tugogado ia moto tuginoiwu kejewu ro rakareugei jamedu. Etoriga raireuge emode tugado moto boduwo tabo, eno meriri otorewu umode tugado boewo jeparado ema. Boe emodukare tugeragu toriga raireuji pu epace pugeje. 

Emode tumugudo tu tu to parera iku kuda, to ari i kuda, iaboe iaboe emodukare emorora amagadudo pudui dutabo. Paga karega, oinore Pao utugare makarewu akore. 

Oinore Pao akore Efrata kejewu Belém, aki awiega torire Judá tadawu bakurireuge etada, mare apijire jetumode Israeldoge eiwu botumode inai, mariguduwu, boetojiboe nure ema. 

Du kodire Pao biapaga modukare ei jii cewu kuri butumodewudo kuri butumode du kae, jii uwiemage umanamage emode tugirimi Israel ore etae. 

Umode tuwure tugu, jetumode boe ji Pao ro raka tabo, to Aroe Eimejera ie kurirewu tabo. Emode tumugudo, emare akaru kurimode jii moto okwa pa kae kodi. 

Ema mitodure boe butugurewu umode. 

Tawiapagado Pao bataruji: Ca! Amagodo aparu tabo torekaridoge eegai, boe aoporudoge emearududo amago ji. 

Torekaridoge tawiapagado Paoi tugogado boe ji duji. 

Moto bure joia rakarewu boe, tawiapagado ji jamedu. 

Paga karega, Paore tugogado tuobei, mako nure Israel ji, tagoi oino dutabo iwobe, inoba irore ai, inoba ire kiarigo? Amagodo iwagai. 

Ire atawuje Egito piji, ira akinorudo boe erorerui ai dupiji, ire Moisés, Aarão, Maria etudo akododai. 

Iwobe Awiajetudo Bala, Moab kejewuge eimejara, aidure tarowo ai dukeje, awia jetudo Bala, Berro onaregedu, bataru keje. Awiajetudo ure tudowuje Setim, Gálgala oiei boe keje, aerduwawo Pao ro pemegareuji. 

Kaba taboba itumode Pao ae iwo ipujodo ino Aroe Eimejera ji? 

Ikodumodu kana ae ino mea tapiradoge kodure maiwuge ebo? 

Pao umodukana tugeragu makaguragarewu carneirodogei, boe kaguru kuricigoreuji? 

Imode inomeado itonaregedu boetojiwu apo iro pegarewu morice? 

Imode inomeado ipijiboe tabo iwikadu morice? 

Imedu, boere ado boe pa pemegareboeji, Pao aidure aromodedu jituji: ure turugadu aro jetorogoduwo, akoguduwo boebo, arowo nono aroiagudu reore Pao jekai. 

Pao ako ruture baruto nowu bakurirewu togi. - Boe emearutorui Pao ieji du boe eerduwa rema - 

Boe, tawiapagado, boe eimejerage tawiapagado: 

Boe ero pegarewu uwai keje ia boe eremagu taboboe jetorokarewu mugumode kimo? Boe eiwogure kigodureuge emugumode kimo? Boe ero pemegamode tuiedui boe emodudu epa arodu jitu tabo? 

Bakurirewu kejewu oroe kuricigorewu ime erorerure boe ji, mugure bakurirewu kejewuge ewadararodureuge nure emage, ekerure boe eekiri pagado tuia keje. Du kodire imode akogorido, imode aedo kedodo aro pegarewu koia. 

Akogwagemode jiboe umodukare akogwa amogodudo, boe eke boimode awobei, amode akoroe biadodu pemegado mare okwamode apiji. 

Jetumode akabo kimoboe imode okwado toriga rairewu tabo... 

Amode boe a tugu mototo mare amodukare akeragu boeji, amode oliveira kurodu amudo mare kaguru bokwamode awo maedo awiri joki, amode awure jodo parera kurodu keje mare akudu modukare parara kuruce. 

Ime pemegareuge ewogware moto piji, ia imedu ro jetororewu bokwa. Eiamedu boe enoebatodure tuwo boe eku redo, boe eiamedu boe tu tu ere jorubo mugudo tuwiemage eetaraji. 

Erore tu boe pegareuji boe eimejera mako makore tomea bogai; ure tugogado boeiwu makore tuwadaru mori bogai. 

Kurirewu imedu ure tumearudae pegarewu awadudo. 

Pemegare ekoriwu ure nono ia botoguru reore, jetorore ekoriwu ure nono ia botoguru boe aiado du reore. 

Oebatodure aiwuge emagore jiwu meri keje, boe ji boe ekorigodu aregodumode: emagere eeda kedomode rugadu, tagidoru padu kaba tamedage ewugeje, tawiapaga kaba tamedage ewogai, akaba akoga jetudo unudure akubi tadawu jekai jamedu. 

Paga karega: ia boe etonaregedu ure matadureudo tuoce, boe etonaregedu aredu ure turagojedo tujeji, urago re turagojedo tujarugoji; onare boeiwu, mugure tuwai kejewu rema. 

Imirema itaiwomode Ikimejera ai, ipaga tabo Aroe Eimejera umode ikinorudowu bogai. 

Ino Aroe Eimejera mearudumode inagoi tuwogai duji. 

Kakoduwu ia aroe eimejara koiaba ure tuwobe ero pegarewu okwado areore? 

Boekorikare ji jii je, mare okudure boe ebo areore? 

Akogududo cedabo pugeje: awiagodudo paro pegarewu piji, paro pegarewu barigu pobo maerewu upo koreuto. 

Ceerdudo ai ameduiado Jacoce duji, akogudui Abraão apo duji, amago magai paomage ewiagai jii boe paru pijidu reore. 

Imirema itaiwomode Ikimejera ai, ipaga tabo Aroe Eimejera umode ikinorudowu bogai. 

Ino Aroe Eimejera mearudumode inagoi tuwogai duji. 

Onare iwudo, pegaregodu kaba iwuduji; paga karega, imode iragojedo; iragojemode boeco tada ma, ino jorugu nure Paoce. 

Durumode Pao korigodui, ii duji uai tugogado ii du tonaji, iro pegare ji kodi. Umode irego Tururu kae, Icare iordumode ro pemegarewu boeji. 

Pao Aroe Eimejera, aro magai marigudu du reorere are awobe ekodudo Aiodo tabo. Mugure akera kejewu barege kugure ewogware iturato. 

Edo Basan kejewu Galaad kejewu boebutu kowuje pugeje, boe magai marigudu du reore. 

Boe magai ai cedawuje Egito piji dukeje du reorere, ceerdudo aro pemegarewu tuginoiwuji. 

Kakoduwu ia aroe Eimejeraba biagodure tuwobe ero pegarewu piji areore? 

Pao biapaga raicigokare tugorigoduji, mare mearudu kuricigore boe enogudae ji. 

Okudumode pagabo pugeje. Biagodumode pabegareboe piji. Umode tuwure jodo paro pegarewu keje toro pobo maerewu upo kae. 

Amode boe eerdudo aroi nono akago magai Jacó jitu reore duji, amode boe eerdudo akogudui Abraão apo duji, akago magai paomagei marigudu du reore. 