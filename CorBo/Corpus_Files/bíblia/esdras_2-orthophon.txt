
Boewo nono Pao batarure Jeremias ja pijidu. Du kodire Paore Pérsia kejewu brae eimejera Ciro mearudae pemegarewu maku ai, jorui mito brae eimejerai ema dutabo. Du kodire nowu Pérsia kejewu brae eimejera Ciro ure bapera atugodo mugure to moto kejewuge eiamedu boe etai, tagoi oino dutabo oinore Pérsia kejewuge eimejera Ciro akore Aroe Eimejera baru tadawu ure boe epadui pumekejewu boe makuinai; akore iiagu ia tuwai towuje Jerusalém bakurirewu keje, Judá moto keje. 

Kakoduwu tagiba taeonare nowu boe ji? Eno Aroe Eimejera muguwo tagabo. Tarududo toro Jerusalém kae, tawo Israeldoge eno Aroe Eimejera uwai towuje. 

Boe eedure Judá keje kimowuge ebo, emode tugera braredo, meriri ekurewu, meriri kigadurewu tabo, tuge tabo, tuguiee tabo, taidure jiboe tabo, Pao mugure Jerusalém kejewu uwaice. 

Du keje icare Judá uwobe eimejerage, Benjamim uwobe eimejerage, Pao o burejoiage, levitadoge, aidure Pao jiwuge eiamedu boe, ere turagojedo tuwo Pao uwai towuje, Jerusalém keje. 

Mugu puredure eiwuge ere turoiware taboboe jamedu boe maku etai: meriri kigadure, meriri ekurewu, boe eke, boe eeguiee, boe enoroe mori kuricigorewu; iage ere tumagu taidu tabo jamedu. 

Nowu kodi, brae eimejera Dário ure bapera atugodo brae eimejerage eedui Eufrates okwa bakowu kejewuge etai, tagoi oino dutabo boe emaragodui Aroe Eimejera uwai jiwuge emaragodu rugadu. Judeudoge eimejerage, codureuge ewo nowu bai towuje tumuga keje. 

Ire bapera atugodo Taromodedu tabo, nowu codureuge etai ewo Aroe Eimejera uwai pemegado. Nowu pobo okwa bakowu kejewuge emode nuwu brae eimejera aiboe maku nowu maragodureuge etai, enoe, eke boe morice, ekawo tumaragodaedo tuwuredo. 

Brae eimejera Dariore imi imagore oino, tarowo oino rugadu. 

Nowu codurewu judeudoge emaragodure taidu tabo, profeta Ageu bataru rekodaji. Zacarias, Ido onaregedu bataru rekodaji jamedu; ere towujedu akedudo, Pao Israeldoge Eno Aroe Eimejera aidu rekodaji. Círio, Dário, Artaxerxes, Pérsia kejewu brae eimejerage etaidu rekodaji jamedu. 

Emaragodure nowu Pao uwaiji jii, Adar o ari kejewu meri pobe ma jewu metuia bokware du kae, jorui ikera awubodure mito taci ikera awubowuto, brae eimejerai Dário cedu tabo. 

Du keje icare, judeudoge, Pao burejoiage, levitadoge, ia aregodure nonowu ia moto tuginoiwu pijiwuge, ere tuiegaredo nowu Pao uwai todu akedure duji. 

Ere tapiradoge ekodure maiwuge emagaguragado, ere carneirodoge emagaguragado, ere maku Pao ai, ere cabritodoge ei ikera pudogidure pobe taci iwure awubowutodu maku Israeldoge eiamedu boe eparu tabo, epadui pumekejedu reore. 

Ere sacerdotedoge, levitadoge eedudo tu tu tumaragodae boe keje, emaragoduwo Pao ai Jerusalém keje, padu magai Moisés o bapera kejedu reore. 

Aregodure ia moto tuginoiwu pijiwuge ere Páscoa towuje inodu rekodaji, boetojiwu ari kejewu merire ikera pudogidure buture iwure awubowuto pobe puibijiwu keje. 

Levitadoge eiamedu boe ere tubemegado, du kodire eiamedu boe ewabo pemegare: ere Páscoa jiwu cordeirodoge ewido, aregodure ia moto tuginoiwu pijiwuge etai, tumanamage Pao burejoiage etai, tuiamedu boe etai. 

Meri rekodu tabo, boe ji tomea maku Pao ai dukeje, Esdras imi, ire ikiarigodu barigu ipiji, ikudae mega megai iiogi dutabo, iwudure ipojô tabo, ire ikera aogado Ioga Aroe Eimejera bogai. 

Inagore oino ji ino Aroe Eimejera, ipogurure, imorora amagadure ii ie aogado awogai dukeje. Paga karega, cero pegarewu itodure cedaogeje kodi; cero pegarewu kuricigoredu aregodure baruto. 

Ia boe ero pegarewu motudu nure cedaogeje jii ceomage epiji jii awu meri kae. Cero pega koiare, cegi, cegimejerage, ceno Pao burejoiage, cemagudure ia moto tuginoiwu kejewu brae eimejerage ekera kai, cemagudure toriga rairewu kai, boe erorerui ceidu kai, iwogu kigodureuge etai, cebogurae mugui cewugeje jii awu meri kaedu kai. 

Oino, biega tu je, ceno Aroe Eimejera ure ceomage ekobo cegi ceragoje kimodo, ure cedo cemugudo tumuga pemegarewu keje. Oinore Pao aroe Eimejera aidure ceerduwo turuguji, tui ceragoje kimodo dutabo, boe erorerui ceidu oiado. 

U! Boe jokodu, boe erorerure jiwugere cegi, mare ceno Aroe Eimejera ukare tugera ra cebiji, boe erorerui ceidu tonaji; dure karega, ure Pérsia kejewuge eimejerado turo pemegado cei, ure ceragoje kimodo cewo ceno Aroe Eimejera uwai pemegado, cewo cegera pemegado pegadodureboeji; ure ia ceeda pemegado Judá keje. 