01. OKOGE JERIGIARE 
(Bakoro Ecerae eno)

Meri rekodu tabo, Jerigi Otojiwu uwadodure, akore: Kodire inagoino, iorubodare Meriribaru (paiwedu) akae, akado toro aerubo bogai.

Icare boecodure, icare barogwa kododure.

Du keje icare eture tuwobe emuga kae, egore: Nogware kugure, cegodo toro. Boe baado. Ceregodumode pagagu aroe etae.

Icare egore: Irogodu kowu.

Icare ere irogodu kowu.

Icare eregodure Meriribaru ae, eregodure Kuruguga ae. Icare ere ekujagudo. Icare ere eporaido, ere okwa akirido; ere ekera ra paru codo, ere okwa akirido; ere ewure ra paru codo, ere okwa akirido. Icare ere pariko tugu etaoto, ere tôro kogudo ekajeje. Icare eture ebo bororo kae.

Egogodure tuduwo: M m m m m... Icare eture cuku cuku cuku bororoji.

Ere tuie to woe, tuie to woe. Ere tamudo tu aroe ao keje.

Akore: Imedumage, tarego bapo kae, tawo maku Tugarege etai, eragoduwo tuiadu paruji.

Icare Tugarege eiamedu eragodure (KIDOGURU PARA, ROIA GIGUDU de Bakoro Ecerae).

Akedure icare, ere tura kado. Icare cewu aroe etuo aregodure, ure tumugudo tu ewure paru. Ere cimo pariko, ere tuwabo, ere makai tu.

Ca! Imadure tabo: No... No no hu... Hu hu...!

Ca! Uture tabo tuwai kae, ure jeto tu tuieda keje.

02. AROE ADUGODOGE
(Bakoro Ecerae eno)

Meri rekodu tabo (5 hs), Akaruio Bokodori (Bak.) rekodure Tadugo ae, ure tugera kogudo iera kajeje, kodure apo jii... Uwobe etae. Ure mugudo tu, tuwobe emuga keje.

Bakorokudu (Bad.) rekodure Manobaru (Ar. Ceb.) ae, ure tugeragu ji, kodo apo jii... Woje tuwobe emuga kae. Ure mugudo tu tuwobe emuga keje (Bakorokudu muga keje)
Jerigi Otojiwu rekodure Butoregadu ae, ure tugeragu ji, kodo apo jii tuwobe etae, ure mugudo tu... Tumuga keje.

Akaruio Bokododri (Bak.) rekodure Kaigu ae, kodo apo jii... Tuwobe etae.

Du kejere icare ere tugeragu Iwagududoge eiameduji, ime, areme eiameduji, ere erego baito.

Akaruio Bokodori rekodure Meriribaru (Paiwedu) ae, rekodure Kuruguga (Ap.) ae (Adugodoge eimejeragere emage).

Du keje icare nogware ere emugudo ba tada tu tu, ere emugudo tuwobe emuga keje.

Meriribaru mugure tuwobe emuga keje, Kuruguga mugure tuwobe emuga keje.

Du keje icare Adugo Coreu (Tadugo) akogodure, akore: Pf... pf...

Du keje icare Butoregadu (Adugo Coreu jamedu) akogodure.

Du keje icare Kaigu (Adugo Kujagureu) akogodure.

Du keje icare Manobaru (Adugo Kujagureu oro) akogodure.

Du keje icare Meriri Baru (Adugo Meri) akogodure: Buri buri buri...

Du keje icare metuia Kuruguga (Adugo Meri) akogodure: Buri buri buri...

Du keje icare Iwagududoge eiamedu (ime, areme) akogodure.

Boeco paruji egogodure. Boeco paruji adugodoge egogodure.

Ba aregodu keje, ere pu jetadudo. Nonore adugodoge ere pu jetadudo, tagogoduwo pugeje.

Nonore icare Tadugo akogodure mito tu je, akore: Bu... bu... bu...

Nonore icare eiamedu akogodure.

Barogwa rore já tuku, egoino du keje.

Icare erore ta... Toro boeto tuiamedu tabo, tuiorubo kae, kado kae, bai kae jamedu.

Nowu Akaruio Boroge, nowu Mamuiawugeceba, nowu Jerigi Otojiwu, etuwage ipare eiamedu eture kado kae, eture bai kae, nowu adugodoge eigace.

Du kejere icare etaregodure nowu kado tabo, bai tabo, Meri jetui woe pagudu jitu tabo.

Merire kroci awu pagaia piji du kejere icare eregodure nowu Tugarege etae pugeje. Icare ere nowu kado kogudo nowu bai tabo, du tonajire ere nowu adugodoge ewirido, tuwo edugodo nowa tabo, irogodu tabo.

Egogodure bu... Bu... Bu...

Mare enure ico tugu eto boetoji.

Ere nowu ico akedudo du keje icare ere edugodo nowa tabo, ere to co! Nowu rotu kuruto, dure ere to co! Ewirito.

Nowu kujagureuge rema, ba tadare ekujagudure. Ekujagu aregodure ewure oto kae, mare edugo rema, edugo pado tai epeagajeje.

Nowu Adugo Meri, emare atugore tuginoi: Awu awubowure atugore taci je

Icare ere eido oino.

Oinore boe ekudururure. Eceraere tao pegodo, ere cimori gogudo. Ere kidoguru pega bu tuie kajeje ta, ere nonogo pega bu tuie kajeje.

Tadugore padure bai kajeje boetoji.

Du keje icare Butoregadu pado bai kajeje pugeje.

Ekodo bororoji cuku cuku, tago tabo. Egore: Bu... Bu... Bu... tugodui bororoji, cewu kado kae (ciga kae). 

Du keje icare adugo kujagureu (Kaigu) pado bai kajeje pugeje (Akaruio Bokodoru uwai piji), kodure mato cuku cuku, akore: Bu... Bu... Bu...

Du keje icare adugo oro uture bororo kae. Awure icare uture kodo baaji.

Bakorokudu uwie iedure adugo uwuria, akore: E a bu... E a bu...

Aregodure bororo okwa kae, du kejere icare ure turagojedo taci tr tr tr tr bu bu bu bu... Bororoji.

Kodure, ure tumugudo nowu adugo coreuge etobodoto kuri tuku.

Icare egogodure, egore: Bu... Bu... Bu...

Oinore ime epogora puredugodure pui, eporugajeje.

Icare ere nowu ciga (kado) aogado, ere to motoji, emode to nowu bororoji jii... Nowu tuieda kae. Nonore emode tamudo biega tu je.

Ere tado pui bu... Bu... Bu...

Ime ekerare oino ipo tabo.

Ekodure oino bororoji, egore: Bu... Bu... Bu... Tui nowu kado to motoji du tabo.

Icare etaregodure nowu tuieda kae pugeje, du kejere icare iage emagogodure, egore: Tado tarugadu!

Iage egore: Tare tado tarugadu?

Du keje icare ere nowu kado barigu baruto tacio woje imeto (tugujebiji). Nonore icare boe ego pegare. Boe ere iogwarido, boe egore: Wa... O!

Ere nowu ciga barigu baruto tugujebiji, du kejere ere tugado toiado. Awuge ekodure oino woje, awuge ekodure oino woje. Iagere taodo oino jice bororo oiado.

Icare eture mato, nowu tuwage etae. Emagerema ere tudo turugadu etogi tuwo etôro kiwuje.

Emage rugadu ere nowu tugera kogu tawuje tugera piji, ere nowu tao kogu tawuje tao piji, ere maku nowu tuwage etai. Ere jodo ewugeje hum...! Egore: Hm... Hm... Hm...

Ca! Ere nowu etôro, nowu etaora iwodu, ekera iwodu tawuje, ere jeto nono aroe ao keje.

Du keje icare ere mea maku bari ai pugeje tubaru tabo. Icare nowu bari akore: Ohúo!

Ca! Nowu barire togwa kurido nowu mea tabo nowu tuwari bogai. Icare nowu uwari aregodure. Icare ere nowu mea makai.

Akore: Owo owo owo owo!

Akore: Boe puredumodukare orei, utugaregei, uwagei.

Akore: Imedu Kuri Marugodu emare etaidugodumode ji, egigigodumode ji. Du jire ire tawie oino tu je.

Du kejere Akaruio Bokodori akore: Imedumage, itore, iwage, tarego bapo kae. Bapo maku Tugarege eiamedu ai, eragoduwo tuiedaga paruji.

Icare eragodure Bakoro Ecerae ekeroiaji (KIDOGURU PARA, ROIA GIGUDU).

Icare nowu aroe etuo aregodure, ure tumugudo tu ewure paru. Ere nowu toroe maku ai. Imadure tabo tu. Icare uture toro bato tabo.

03. IPARECEBA BAKORORODOGE
(Bakoro Ecerae eno)

Bakororo e Itobore usam uma capinha de folhas da babaçu (tororogu) cobrindo os ombros. Os dois usam labrete de metal (enogodawu meriri) Bakororo usa ikuie meriri, Itobore usa ikuie bokodori inegi. Os dois usam ciwaboe etoiaga:

Bakororo je kejewu ciwaboe etoiaga oia kujagure, meriri padure paru keje.

Itobore je kejewu ciwaboe etoiaga kuruguga oiaga padure oia keje, bokodori inegi padure paru keje.

Bakororo jejiwu kidoguru bigodu padure tubaru gajeje. Itobore jejiwure kidoguru bigodu padure tubaru gajeje.

Oinore Boe erore nowu Ipareceba Bakororodogei. Nonore Birimodo, Akaruio Boroge, erore Bakororodogei.

Icare ere erego bakujebiji, Aije muga kae. Du kejere icare ere tugeragu Okwaji, egore: Mato! Mato! Ere tugera kogudo iera kajeje. Ure turagojedo taci, ekera tabo.

Ere codo pebaru kajeje.

Ere iera ra paru codo, ere bure ra paru codo, ere atugodo nowa tabo apeadu tabo.

Ere nowu atugo akedudo, du kejere ere kaidaga kogudo kana kajeje, ere bu orea kajeje, ere kogudo ao kajeje. Icare ere kodo baado aroe ao keje, du kejere ere mugudo nono, aroe ao keje. 

Du tonajire icare ere nowu Ke bu Bakororo keje, ere nowu Ke bu Itobore keje. Ere eiado. Nowu Okwa iadodure jamedu.

Icare ere kodo baado nowu aroe ao keje, icare ere nowu Okwa mugudo keje. Ere nowu Okwa aiwodo toro Nowu Bakororodoge ewogai. Du kejere icare Bakororodoge etaregodure.

Meri rekodure du tabore ekodo kuri bororo kae. Ere tubujodo tu pumegi, bororo paru keje.

Du kejere nowu Okwa rekodure etae, akore: Wao! Bokororoji, tui tugera to pui ae. Kodure Itobore ae, akore: Wao! Ji, tui tugera to pui ae.

Ure tugirimi Bakororo ae, akore: Wao! Oino ji pugeje.

Ure tugirimi Itobore ae pugeje, akore: Wao! Tui tugera to pui.

Nonore icare uture jice tumuga kae, ture tabo, ure tumugudo tu nowu tumuga keje pugeje.

Nonore icare Birimodore Atugododu to nowu Bakororodogei. Ure tura rakaguragado. Areme erare jamedu, ere tura rakaguragado nowu Atugododuji.

Nowu Bakororodoge edugo jire egoino, jire egore Atugoduduji tura tabo, mare tumago remawu tabo egore: edugododu’, oino.

Birimodo akore:
      
      Há a... Tugo... Dodu...
Atugododu jaeiarega arege eigerere Bakororo atugododu bureradore bukuoduia tugudawu baia bukorire.
Atugododu jaeiarega arege eigerere cimamomo Bakororo atugododu bureradore, bukuoduia tugudawu baia bukorire.
Enawudodu jaeiarega arege eigerere cimamomo Bakororo enawudodu bureradore, etc.
Urugudodu jaeiarega arege eigerere cimamomo Bakororo urugudodu bureradore, etc.
Akiridodu jaeiarega arege eigerere cimamomo Bakororo akiridodu bureradore, etc.
Oiagadodu jaeiarega arege eigerere cimamomo Bakororo oiagadodu bureradore, etc.
Ukigadodu jaeiarega arege eigerere cimamomo Bakororo ukigadodu bureradore, etc.

Nono, nowu roia akedu keje, ere tureru kado jamedu. Nowu jire ererure jii je.

Icare ere edo tumugudo pugeje. Era kodo baado, ere adugo biri bu keje ekuda, icare ere edo tumugudo keje. Mare ekare tumugudo, ere epujo nure keje. Eroiwamodukare tuwo tumugudo, nowu kado paru jore mototo etododai, du ukare eroiwado tuwo tumugudo, du koiare epujo nure.

Nowu Bakororodge edugo tabore Birimodo, Akaruio Boroge, emaragodure ei, jire erare, jire ere ererugo jii... Akedu kae.

Akaruio Boroge canta quando os Bakororodoge estão na esteira.

Aklaruio Boroge akore:

Bakororo atugo rerugoduia Ecerae, o Ecerae.
Bakororo enawu rerugoduia Ecerae, o Ecerae.
Bakororo urugu rerugoduia Ecerae, o Ecerae.
Bakororo akiri rerugoduia Ecerae, o Ecerae.
Bakororo oiaga rerugoduia Ecerae, o Ecerae.
Bakororo ukiga rerugoduia Ecerae, o Ecerae.

Du kejere Birimodo, Akaruio Boroge ere nowu Ke rawuje nowu Bakororodoge epiji.

Icare ere nowu Ke bu nowu aroe keje. Icare ere cewu adugo biri, cewu kodo, ere reko jice bororo paru kae. Icare ere nowu Ke reko toro, ere rakojedo nono. Icare ere tamudo biega tu je.

Ere bapo reko Akaruio Bokodori ae, Mamuiawuge Eceba ae, Jerigi Otojiwu ae. Emagere ere tumugudo Rioa Mugureu Boecojiwu keje pugeje.

Akaruio Bokodorire paru ko. Kodure toro jii... Icare ure nowu paru akedudo. Icare akore: Iawo... U u...!

Du kejere icare nowu Tugarege ere tugeragu Eceraei. Nowu Birimodo, nowu Akaruio Boroge emagere eroino pugeje.

Ere tugeragu Badojebagei. Awu Akaruio Boroge ure tugeragu Bakoro Eceraei. Ere edo pobetu pobetu pobetu, cewu toro tabo, nowu torore ere barigu etaoto kuri to, kuri to je.

Icare Badojebage Bakoro Ecerae etagedure, du keje nowu Kie, Bokodori Ecerae, pugeje. Nowu Akaruio Boroge ure tugeragu Bokodori Eceraei, nowu Birimodo ure tugeragu Kiei.

Ime ekodure jao. Ime etagedure icare etumeduia areme ere tugeragu ei pugeje. Etagedure du keje, Bokodori Ecerae ime pugeje, Bokodori Ecerae areme pugeje. 

Etagedure, Akaruio Bokodiri ime pugeje, areme pugeje. Etagedure, Mamuiawuge Eceba ime pugeje, areme pugeje. Etagedure, Jerigi Otojiwu ime pugeje, areme pugeje.

Du kejere Tugarege: Paiwe ime, areme.

Du kejere Apiborege ime, areme.

Du kejere Aroroe Cobugiwuge ime, areme.

Du kejere Iwagududoge ime, areme. Du kejere Arore Cebegiwuge ime, areme.

Du kejere barogwa kododure etagedu keje. Ere tugera ra nowu Ke piji, ere buredo tuku, nowu bororo keje rugadu.

Nowu Bakororodoge etui nowu Ke tabo du keje ere todomo nowu iparei tuiamedu tabo.

Nowu Bakororodoge etumode nowu Ke tabo du keje, ere todomo tu, todomo tu nowu iparei, erijowo nono nowu maridore.

Icare ere tugera ra epiji, barogwa kododu tabo. Du kejere nowu ipare etuiorubodarege ere tugeragu ei. Nowu ipare etumanamage, etuiedagamage emagere ere tugeragu nowu ipare etuiorubodaregei, ere ewuredo tu , du kejere eregodure nowu tuwiemage, nowu tuwage ewogai, icare ewureagurure ei.

Boe egore: Io... Io io io...

Egore: Emareo, emreo, emareo! Eerubodaregei.

Egore: Awuge ebore tare bororo bu, tare jipa bu. Awuge ebore tare tawure jodo ipo paru keje, iwara paru keje. Awuge ebore tare icegu i co ra. Awuge ebore tare kuogo i co ra.

Icare eregodure cewu Bakorokudu ae pugeje, ere tugera bu iera kajeje, ekodo apo, ere buredo, ere pariko tugu aoto.

Icare ure togwa tugu nowu ikato: Ko... Ko... Go go go...

Ure ciemagu cuku cuku cuku...

Ure ipare eno ba tugu taci, meri rutu tabo (6 hs).

Icare nowu etuiorubodarege, enodowuge ere tugeragu nowu etuiorubodaregei, ere tugera kogudo ekera kajeje, ere tumugudo ewugeje toro tuwai kae, ere kodo baado etogi ere emugudo nono kado baa keje.

Nowure icare boere tudugu co toro Roia Giguduto (Ipare etuiorubodarege ekeroia).

Egore:	Jewaduiewo okwa Bakororo kaire (2x)
Jewaduiewo okwa Orowaribo kaire
Jewaduiewo okwa Cibaiari kaire
Jewaduiewo okwa Aturua kaire
Jewaduiewo okwa Kurugugari kaire

Oie Bakororo akowo ipare ewure rerudo awororo jatorito.
Oie Bakororo akowo ipare ekera rerudo awororo jatorito.
Oie Bakororo akowo ipare ekeno rerudo awororo jatorito.
Oie Bakororo akowo ipare enogwa rerudo awororo jatorito.
Oie Bakororo akowo ipare ewia rerudo awororo jatorito.
Oie Bakororo akowo ipare etaio rerudo awororo jatorito.

Ipare porododu epa (2x) porocoiwo (2x)
Ipare ewure porododu epa (2x) porocoiwo (2x)
Ipare ekera porododu epa (2x) porocoiwo (2x)
Ipare ewaga porododu epa (2x) porocoiwo (2x)
Ipare enogwa porododu epa (2x) porocoiwo (2x)
Ipare ewia porododu epa (2x) porocoiwo (2x)
Ipare ekeno porododu epa (2x) porocoiwo (2x)

      Bakororo akowo ipare (2x)

Du kejere icare ipare eture tuwai remawu kae, tuo, tuje, etae.
Icare etujemage eregodure etogi, ere tugeragu ei, ere todomo ekajeje. Icare Etoragudure ebo.

Etoragudu akedure, ere epa pemegado, ere ewu.

04. AROE BOKODORI
(Bokodori Ecerae eno)

Kaigu makogodure tuwie Aromerereji, akore: Pawo aroe etawuje.

Akore: Pawo Aroe Bokodori tawuje.

Akore: U! Boe jokodu. Kode! Awadodudo!

Akore: U!

Akore: Pamode ewu puwugeje rugadu. Pamode edo pobe rugadu: Nowu coreu padumode nowu kujagureu bukeje. Egore: U!

Icare Kaigu uwadodure, akore: Kodire inagoino, iorubodare Butoregadu akae! Akado aerubo bogai.

Ca! Akore: Kodire inagoino, inodowu Aroia Kurireu akae! Amugudo ca toro aiadumage eparuji.

Ca! Icare boecodure. Enudure. 

Icare barogwa kododure. Icare Kaigu, Aromerere, Ki Bakororo, eture toro tuwobe emuga kae, egore: Nogware kugure, cegodo toro. Boe baado! Pawo pagagu aroe etawuje.

Egore: Kaboba pagagu aroeba?

Egore: Bokodori.

Egore: U! Kirabodu.

Egore: Irogodu kowu.

Egore: Ia nonogorogu kugududo.

Icare ere udo turugadu. Nowu irogodure turugadu, nowu nonogorogu ure turugadu.

Icare ere nowu irogodu bu Bokodori Coreu (Tadugo) keje. Ere atugodo tabo. Ere bu oino jii...

Ere iera ra paru codo, ere bure ra paru codo, ere okwa codo, ere uporaido. Ere atugodo jii joki woe awu pea kae, ere kana atugodo.

Ere nonogo tugu Bokodori Coreuto (Butoregadu), ere atugodo nonogo tabo. Ere iera kujagudo, ere bure kujagudo ere okwa kujagudo, ere uporaido.

Ere toro kogudo ekajeje, ere kiogaoaro kogudo ekana kajeje, ekera kajeje, ere bu etaobaru keje, ere pariko kogudo etao kajeje, ere akigu bu ewugeje. Ere kuruguga kogudo etao kajeje, ere pariko tugu nowu kuruguga kajeje).
Icare ere eiado, ere etagedudo, icare ere tugera kogudo etoro kajeje, icare eture ebo bororo kae.

Ekodure ebo kuri aroe ao kae, ere ewuredo tu... Aroe ao keje.

Icare egogodure tuduwo bororji, egore: M m m m m...

Cuku cuku cuku... Cai tudui boroji kodi.

Ekodure jii... Cewu turagoja kae. Nonore ere tamudo tu, biega tu je.

Icare egogodurepugeje, tuduwo pugeje: M m m m m... Cuku cuku cuku cuku...

Ekodure jii... Cewu ture tuwuredowo kae, egore: M m m m m... Ui tuwuredo du keje.

Du keje icare eture. Ekodure nowu aroe ao kae.

Egogodure pugeje: M m m m m...

Ere tubujodo tuku pumegi.

Nowu Bokodori Coreu ure tugera tugu mototo oino, oino, co co co.

Nowu Kujagureu ure tugera tugu mototo oino, oino co co co, nowu tumeduia ro reore.

Ere turagojedo taci, ere ciemagu cuku cuku cuku, nowu aroe bure kae pugeje. Ere tubujodo kuri tuku. Icare Bokodori Coreu ure tugera tugu mototo co co co...

Bokodori Kujagureu ure tugera tugu mototo oino woe.

Icare ere turagojedo.

Ca! Nonore icare ekare tumugudo pugeje. 

Icare eture rugadu: Cuku cuku... Toro nowu ture ciemagu boetojiwo kae.

Nonore icare ere twuredo ca! Egore: M…! Tui tuwuredo du keje.

Ca! Icare Kaigu, Ki bakororo, ere etôro kiwuje epiji, ere kuruguga ta etao piji, ere pariko kiwuje etao piji, icare ere jeto tu aroe ao keje.

Icare Kaigu, Ki Bakororo emagogodure tuwiemagei, egore: Tarego bapo kae. Bapo maku Tugarege eiamedu ai, eragoduwo tuiadumage eparuji.

Ere pariko tugu etaoto.

Icare eragodure Boetojiwu, Bokodori Kujagureu paruia KIDOGURU PARA, ROIA GIGUDU.

Ia pugeje, Ki Bakororo paruia KIDOGURU PARA, ROIA GIGUDU.

Icá! Eragodure jii... Je icare ere tura kado.

Icare nowu Aroe Maiwu uo aregodure, kodo kuri mato, ure tumugudo tu nono ewure paru.

Icare ere cimo pariko, tuwabo, makai.

Icare imadure tabo. Icare uture tabo toro bato tuieda kae, toro tuwai kae. Ure jeto tuieda keje tu...

Ca!

05. AROE ITURAWORE
(Bokodori Ecerae eno)

Kaigu ure tugeragu Oca Kudureuji, ure mugodu tu tuwai tada. Iturawore Imedu.

Rekodure pugeje Akaruio Bokodori aredu ae pugeje, ure reko mato tuwai kae.

Icare ure ekujagudo. Ure ekera ra paru codo, ure ewure ra paru codo, ure eporai towuje, ure enogwa codo. Du kejere ure tôro kogudo ekajeje. Du kejere ure kiogoaro kogudo ekana kajeje, ekera ra paru kajeje, etaobaru keje. Du kejere icare ure akigu bu ewugeje. Ure batagaje cibaiuwodo bu ewugeje, ure juko bu bu ewugeje.

Icare ure kuruguga kogudo etaora kajeje, ure pariko kogudo kajeje. Ure tôro kogudo ekajeje. Ure ciwaboe etoiaga bu ee keje.

Icare ure tugeragu etoroji, icare eture ebo bororo kae. Etaregodure ebo bororo kae, ere ewuredo bororo keje.

Icare egogodure tuduwo bororoji, egore: M m m m m... Cuku cuku cuku... Tudui bororoji.

Etaregodure tu tugoda paru kae, ere tamudo nono tu... 

Du keje icare eture pugeje. Ekodo toro nowu tugoda paru kae pugeje, du kejere icare nowu Kaigu, nowu Aromerere, ere tugeragu ei, ere tôro kiwuje epiji, ere kuruguga kiwuje, ere cewu kiogoaro kiwuje epiji.

Du kejere icare ere etaimo nowu aroe keje.

Icare ere turagojedo...

Du kejere icare Kaigu makore tuwiemagei, agore:Imedumage, tarego bapodoge etae, tawo bapo maku Tugarege etai, eiamedu eragoduwo tuiaduji. Tuiadu KIDOGURU PARA, tuiadu ROIA GIGUDU 

Du kejere nowu aroe uo aregodure, ure tumugudo ewure paru. Icare ere nowu cimo pariko, nowu tuwabo, ere makai tu... Ca! Imadure tabo tu... icare uture tabo toro bato, toro tuieda kae. Ure jeto tu tuieda keje.

06. AROE OKOGE
(Bokodori Ecerae eno)

Boeco paruji, Kaigu uwadodure Meriri Baru ae, Akaruio Boroge (Ap.) ae, Birimodo ae, Okoge Enogwa Tabowu (Iw. Cob.) ae.

Nowu aredu jire boe egore Okoge Etoreduje.

Nonore icare Kaigu makore Iwagududoge eiamedu ae: Ime, ipare, etae.

Uwadodure aredu ae mito tu je, duwudore iere Okoge Etoreduje.

Kaigu akore: Kodire inagoino, iorubodare Meriribaru akae.

Akore: Kodire inagoino, iorubodare Akaruio Boroge akae.

Akore: Kodire inagoino, iorubodare Birimodo akae.

Akore: Kodire inagoino, iorubodare Okoge Enogwa Tabowu akae.

Tabado nono. Taedo nono. Tamugu nono. Tagonagodure tai tagado taerubo bogai duji.

Nonore icare makore nowu Iwagududoge eiamedu boe ae, ipare, ime, eiamedu boe ae: Ia eegigudu, ia eetawudu padukare.

Kaigu akore: Kodire inagoino tagae: tarodo taci toro taerubo kae, tagiogowo tai, tawo tado tarugadu inagu aroe etogi, taduruwo tarerugodui inagu aroe ebo duji.

Icare enudure.

Icare barogwa kododure.

Icare ipare eture Kaigu uwai kae, egore: Nogware kugure, tare irogodu kowu?.
Egore: Cere kowu. Akedure marigudu.

Egore: Noware turugadu jamedu.

Egore: Nonogo reo, nonogore turugadu.

Egore: Bukigure turugadu.

Ipare egore: Kirabodu!

Egore: Boe baado, kodo baado, betodoge ewaado, tagudae pegarogu boe baado.

Egore: U! U!

Icare ere baado.

Egore: Ca! Tarego etae. Tarego Okoge Kujagureu (Meriri Baru, Paiwedu), ae jao.

Egore: Tarego Okoge Kigadureu ae pugeje (Akaruio Boroge, Apiboregedu)

Egore: Tarego Okoge Eimejera ae (Birimodo, Aroroedu).

Egore: Tarego etoreduje ae pugeje (Koge Ebowudo, Iwagududogedu).

Egore: U!

Icare eregodure ewogai. Erego mato.

Taregodui ewogai du tabo egore: 

Arowe etaregodurega owu owu
Okoge etaregodurega owu owu
Cibae etaregodurega owu owu
Bataroe etaregodurega owu owu
Ikuie etaregodurega owu owu
Merire etaregodurega owu owu
Buturoe etaregodurega owu owu.
 
Du tabore egore: Kodo toro etai. Ere tugo jice etae oino, du tabore egore: “Aroe etaregodurega owu owu”.

Du kejere ere tugera kogudo oino tugo kajeje tu.

Icare ere turagojedo taci. Icare eture ebo toro Kaigu uwai kae.

Icare ere nonogo tugu eto. Ere eiamedu kujagudo taci.

Icare ere bukigu upodo kado tabo, ere koborido tu tu tureore.

Nono Bokodori Ecerae eiamedure ere Iwagududoge edugodo okoge ebo (Ere okoge edugo tugu Iwagududogei).

Cewu Paiwedu nonogo awadure tugudure to. Nowu jamedu kujagure: je kujagure, ao kujagure, biri kujagure, jamedu kujagure.

Ecewu Apiboregedu, nonogo tugudure to, mare atugore nowa tabo, duwu nowu nowa kigadure nonogo kujagu tada, du moture ji.

Nowu nonogore nowu Okoge eporai rema.

Nowu noware nowu Apiboregedu uporai rema. Okwa noware taci, iera noware, bure noware, atugore nowa tabo.

Nowu Birimodo rugadure, atugore irogodu tabo.

Eiamedure ino jamedu. Iwagududoge eiamedu iera ra paru core, bure ra paru core, eporai core, enogwa core. Etadugore irogodu tabo, tuiamedu tabo.

Icare ere kiogoaro kogudo eiamedu iera ra paru kajeje, eiamedu kana kajeje. Ere ciwaboe etoiaga bu cewu Okoge Cibaiari kudu keje; nabure etoiaga padure ciwaboe etoiaga oiagi; meriri padure kudu keje, pariko cibaiari kogure aogajeje.

Cewu Okoge Kigadureu, ciwaboe etoiaga padure je keje, bokodori inegi padure kudu keje.

Cewu Birimodo, ciwaboe etoiaga padure je keje, bokodori inegi padure kudu keje.

Ceu Okoge Etoreduje keje, oinore akigu padure, batagaje juko bu padure keje. Bokodori inegi padure keje. Ciwaboe etoiaga padure je keje. Kuido oiagare padure nowu ciwaboe etoiaga oia keje. Bokodori inegi padure kudu keje jamedu. Iedure aroe etugoji.

Ere pariko tugu eiamedu aoto. Ere tôro kogudo eiamedu kajeje.

Ere butore kogudo nowu Okoge Kujagureu bure ra paru kajeje, ere butore kogudo nowu Okoge Kigadureu bure ra paru kajeje

Icare ere eiado. Meri jeture 4 hs keje du tabore ere etagedudo.

Icare ere eebu.

Ere ewirido ta, jice bororo kae.

Nowu Etoreduje kodure etoiadodagodu, etoia bukeje.

Icare Kaigu ure tugeragu tuwaboji (baporoguji).

Icare ure ererudo: cugugu cugugu.

Egogodure: M m m m m...

Ere tuiemagu cuku cuku cuku...

Du tonajire Kaigu akore: Há a aro... We etare... Go... Du... Re... Ga... Owu... Owu...

Egogodure: M m m m m...

Kodure ebo bororoji, nowu tura tabo jii... Tugoda paru kae.

Du keje icare ure togwa rawuje tura piji.

Icare ere ciemagu bororoji: Cuku cuku cuku...

Egore: M m m m m... Ciemagudu tabo bororoji: cuku cuku cuku...

Oinore Bokodori Ecerae areme, oinore eporire bororo okwaji, pobo tabo, nowu tuiedagamage Okoge etaimodace.

Icare ere tuwuredo: Wu...

Icare nowu Bokodori Ecerae ere etoro kiwuje, ere nowu kiogoaro kiwuje, ere pariko tawuje etao piji, ere meriri, bokodori inegi, rawuje ekudu piji.

Ere etagedudo, icare ere nowu enoroe jeto nowu aroe ao keje.

Icare Kaigu, Aromerere, emagore tuwiemagei, egore: Imadumage, tarego bapo kae. Bapo maku Tugarege eiamedu ai, nowu Okogere emawuge eiamedu ai, eragoduwo tuiaduji, tuiadu JURE KIAJI. (Jure Kia jire Tugarege eragodure).

Icare eragodure jii... Boeco oia kae.

Icare ere nowu JURE KIA akedudo, ere AO ko.
Du kejere aroe etuo aregodure, ure tumugudo nono ewure paru.

Ere nowu cimo pariko, tuwabo, ere makai.

Imadure tabo tu. Du keje icare ure reko toro tuwai kae, ure jeto toro tada tuieda keje.

07. AROE UMUGUIO (AROE APIDO)
(Bokodori Ecerae eno)

Meri rekodu tabo, Baramere (Bok. Ec.) akore: Pawo Aroe Umuguio tawuje.

Icare uwadodure Okoge Ebowu (Iw. Cob.) ae. Akore: Kodire inagoino, iorubodare Okoge Ebowu akae. Akado aerubo bogai.

Ure mito tu je, mare iere ure pobe: Iere Aroe Umuguio, iere Aroe Apido.
Icare boecodure, icare enudure.

Icare barogwa kododure, du keje icare rekodure ae (Baramere rekodure Okoge Ebowu ae).

Icare ure turagojedo, icare uture apo. Kodo apo jii... Toro tuwai kae, ure mugudo nono kodo baa keje.

Akore: Ca! Nonogo tugu to.

Kujagu mae nure rugadu taci. 

Uporai bokware; iera, bure, cokare. Jamedu boe kujagu nure rugadu taci.

Ure kiogoaro kogudo kana kajeje, iera ra paru kajeje, ure ia (kiogoaro) bu aobaru kajeje. Ure pariko kogudo ao kajeje. Ure ciwaboe etoiaga bu je keje.

Kuido oburugu padure oiagiwu ciwaboe etoiaga, emare padure je keje. Icare ure tôro kogudo kajeje, ure butore kogudo bure kajeje.

Nowu uwobe oragudure nowu tuiedaga Umuguio keje, tuiedaga Apido keje.

Ícare ure iado.

Imedu uragodure (otowu de Bokodori: Apiboregedu).

Akore:	Ema paje Mairodo utugodo jetuiageje.
      Bapeio akaru butu jaiboka tuwukorire.
      Ema paje Mairodo utugodo jetuiageje.
      
Oino, tui kujagudo du tabo.

Du tonajire oreduje oragudure.

Icare ure akedudo du kejere icare uture apo. Kodo apo ji... bororo kae.

Ure buredo tu, nowu aroe ao keje.

Meri jeture pae jaka keje du tabo (9 hs).

Icare akogodure tuduwo bororoji, akore: M m m m m...

Icare uture cuku cuku cuku, ciemagudu tabo.

Kodure bororo uta kae. Ure tumugudo kuri tuku, akore: M m m m m...

Ure taiado: M m m m m...

Icare ure turagojedo pugeje, icare uture pugeje: cuku cuku cuku, bororo jeke kae
Ure tumugudo pugeje, aroe jeke keje. Ure taiado, taiado: M m m m m... Tui taiado du tabo.

Icare ure turagojedo pugeje, uture pugeje cuku cuku cuku.

Ure tumugudo aroe bure keje pugeje, ure taiado, taiado: M m m m m...

Ure turagojedo pugeje, uture bororo paru kae: Cuku cuku cuku...

Ure tumugudo pugeje, ure taiado, taiado: M m m m m...

Ure turagojedo, icare rore taci, cai tudure kodi bororoji pugeje tago tabo: M m m m m... Kodo jii... Nowu bororo paru kae.

Icare, aregodure paru kae du keje, Baramere ure tôro kiwuje piji, ure pariko ta ao piji, ure kiogoaro kiwuje kana piji. Ore jeto aroe ao keje.

Akore: Ca! Nege kugure, tarego bapo kae.

Akore: Bapo maku Tugarege eiamedu ai eragoduwo tuiadu paruiaji.

Ca! Icare eragodure.

Icare eragodu akedure, du kejere icare aroe uo aregodure, ure tumugudo tu ewure paru. Icare ere toroe to pui ae: cimo pariko, tuwabo, ere makai.

Icare imadure tabo, akore: No... No no hu... Hu hu…!

Icare uture tabo toro bato tuwai kae, ure jeto tu tuieda keje.

BAKARU DE UMUGUIO

Aroe Apido (Umuguio) akore: Iworo imireo, aroe Umuguio imireo.

Du kejere akore: Aroe Apido imireo. Imire boe ekudure itaguruce: pagodure, beture, okwabagodure.

Akore: Poiwo tabore boe ekudumode itaguruce.

Akore: Iemode cibaiwo (cibae eiwo).

Du keje icare nowu Umuguio okware, akedure. Mugure mito tu jewu Apido.

Icare boe enogwagere ji. Pemegare. Ure boe eegaredo.

Boe egore: Wo! Ema pa? Ikuduia ce! Boe egore.

08. AROE EIWO (KADO RAIREU)
(Bokodori Ecerae eno)

Kaigu, Aromerere, Barogo Bororo, Ino Kuri.

Egore: Pawo Aroe Eiwo tawuje.

Egore: U! Ema rugadu!

Boeco parutore ticare badojeba ure tugera bu Kaigu ao keje, akore: Aroeiagu tugera to, tuwure to motoji, ciwo tabo, tumeduia joki, tuge iworo betu, iworo pagudu, iworo oiaku0 paru tabo.

Icare Kaigu akore: Kodire inagoino, kodire iwadarugodure iedagamage Badojebage Cebegiwuge, Cobugiwuge, tagae toro, tabadure toro, iwadarugodure tagae toro!

Iwadarugodure iedagamage Kie Cebegiwuge, Cobugiwuge tagae toro, etc.
Iwadarugodure iedagamage Koge Ecerae, Cibae Ecerae tagae toro, etc.
Iwadarugodure iedagamage Bakoro Ecerae, Boro Ecerae tagae toro, etc.
Iwadarugodure iedagamage Paiwe, Apiborege tagae toro, etc.
Iwadarugodure iedagamage Aroere Cobugiwuge, Iwag. Cob. tagae toro, etc.
Iwadarugodure iedagamage Iwag. Cebegiwuge, Aroroe Ceb. tagae toro, etc.

Akore: Iedagamage, idagamage, pawo aroe erududo, pawo aroedo tugera to, tuwure to motoji, ciwo tabo, tumeduia joki.

Ituiemage, imugamage, iworo betu, iworo pagudu, iworo oiaku jire tagonagodure...

Boe egore: M! m…!

Akore: Kodire inagoino inodowu akae (Baitogogo), akonagodure ai amugudo aiadu paru jituji.

Akore: Kodire inagoino, inodowu (Mariri Baru) akae, akonagodure atui aiadu bogai duji.

Akore: Kodire inagoino inodowu (Butoregadu) akae, akonagodure atui aiadu kae duji.

Akore: Baporogu reko Kaigu ae.

Iocare ere baporogu reko ae. Aregodure. Icare ure tugera tugu baporoguto, ure nowu baporogu akodo jiu... Jiu... Je.

Du tonaji, iparere iogwarido. Ipare egore: Wa…! (5x) M m m m!
(Mare boe egokare iparei. Boe egore: Aroe ekudugodure, aroe ere iogwarido).

Ciwo jire egore, ciwo jire ere iogwarido, egogodure.

Ícare Kaigu uragodure, icare ure paru ko.

Akore:	Aroe eiwo (2x)
      Okoge eiwo (2x)
      Cibae eiwo (2x)
      Bataroe eiwo (2x)
      Ikuie eiwo (2x)
      Merire eiwo (2x)
      Buturoe eiwo. (2x)

Arowe turoia arowe eiwo
Okoge turoia Okoge eiwo
Cibae turoia Cibae eiwo
Bataroe turoia Bataroe eiwo
Ikuie turoia Ikuie eiwo
Merire turoia Merire eiwo
Buturue turoia Buturue eiwo.

Arowe turoia ta
Okoge turoia ta
Cibae turoia ta
Bataroe turoia ta
Ikuie turoia ta
Meriri turoia ta
Buturoe turoia ta.

Arowe turoia ta arowe eiwo
Okoge turoia ta Okoge eiwo
Ciabe turoia ta Cibae eiwo
Bataroe turoia ta Bataroe eiwo
Ikuie turoia ta Ikuie eiwo
Merire turoia ta Merire eiwo
Buturoe torioa ta Buturue eiwo.

Arowe turoia gae arowe eiwo
Okoge turoia gae Okoge eiwo
Ciabe turoia gae Cibae eiwo
Bataroe turoia gae Bataroe eiwo
Ikuie turoia gae Ikuie eiwo
Merire turoia gae Merire eiwo
Buturoe torioa gae Buturue eiwo.

AO

Ekana rore boku boku ciwo kuda. Ceima, ceima.
Ekana rore boku boku tadugo kuda. Ceima, ceima.
Ekana rore boku boku cenawu kuda. Ceima, ceima.
Ekana rore boku boku turugu kuda. Ceima, ceima.
Ekana rore boku boku tagiri kuda. Ceima, ceima.
Ekana rore boku boku toiaga kuda. Ceima, ceima.
Ekana rore boku boku tugiga kuda. Ceima, ceima.

Icare ere boe bu tugu kadoto, kidoguru ere tugu to, du tore ere kuje bo to. Cobugiwu okwa akirire meture kuje bo tada, Cebegiwu okwa bore meture kiogoagiri tada. Cobugiwu ukiga kujagu maere: nabure oiaga awadu, kiogoaro kujagureu awadu, ciwaboe etoiaga padure kiga paru keje, bokodori inogi padure kiga paru keje. Metuia ukiga okore pui: Nabure aro, kuido aro; bokodori inogi padure, ciwaboe etoiaga padure paru keje. Oino.

Icare aroe etuomagere tore edugodo. Ere enoroe tugu taoto, ere nowu tore enoroe okodo pui: 

Iwagududoge edugore kidoreu coreu, kidoreu kujagureu (Nowu kujagureu, cobugiwu; nowu coreu, cebegiwu).

Aroroe Cebegiwuge ere Aije atugo tugu pudui; Cobugiwuge ere bakuguma atugo tugu pudui. Cebegiwu, aroeceba atugo; Cobugiwu, kuruguga atugo.

Paiwere orori atugo tugu pudui, ere buke iera atugorogu bu cido keje, tugera paru keje.

Bakoro Ecerae ere Itobore atugo tugu pudui, ere Okoge Jorigiare atugo tugu pudui, ere okoge edugo tugu pudui, ere Iturawore atugo tugu pudui.

Kiere Bokuojeba atugo tugu pudui, ere Burekiabeio atugo tugu pudui.

Badojebage ere Koge Bakororo atugo tugu pudui, ere Bakororo atugo tugu pudui.

Boe pemegareu reo, mare awu boe ekare tawuje pugeje.

Boe edugore tuginoi tuginoi, dure pare akedudo.

Mare enogwa akirire tuiamedu tabo, ekera akirire tuiamedu tabo, turubare akiri.

Boere motudo. Maridoji boere awu tadugo tugu pudui. Kado Raireuji boere awu tadugo tugu pudui.

U! Boe motureu reno. Awure ure boe emoduuudo, awure ure boedo boece.

Icare nowu etadugo akedure. Icare etuomagere eiado, du kejere icare ekudugodure, egore: Wa…! Wa…! (8x) M m m m m m...!

Icare ere tuiebu nowu tadugo tabo, nowu toroe tabo. Nowu toiogwari tabo, nowu tago tabo.

Oinore areme ekera rore ei baku tabo, parikiboto tabo ei, boe eruji.

Oinore egore...! Toragudu tabo. Nowu aremere egoino toragudu tabo tore eroi tadugo tabo duji, tore eroi nowu ciwo tabo duji.

Ekodure bororoji tago tabo, egore: M m m m m m m m...

Du inodu kajejere icare ere iogwarido, egore: Wa...! (8x) M m m m m m m m...

Ere nowu kado roto paci, nowu toroe tabo, nowu tugiga tabo. Du moture, aredu nogwaredu jekai.

Ekodure tabo paci paci paci.

Erore nono nowu turo reore: M m m m m m m...

Du kejere Nowu Kaigu rakojere woe, tuwaborogu tabo.

Akore:	Jure iwo rekodu (4x)
      Jure enawu rekodu (4x)
      Jure urugu rekodu (4x)
      Jure akiri rekodu (4x)
      Jure oiaga rekodu (4x)
      Jure ukiga rekodu. (4x)

Jure iworeu rekodu
Kaia iworeu rekodu
Mano iworeu rekodu
Iwo iworeu rekodu
Roia iworeu rekodu.

Jure paradure tuiao okwa
Kaia paradure tuiao okwa
Mano paradure tuiao okwa
Iwo paradure tuiao okwa
Roia paradure tuiao okwa.

Jure atugore tuiao okwa
Kaia atugore tuiao okwa
Mano atugore tuiao okwa
Iwo atugore tuiao okwa
Roia atugore tuiao okwa.

Jure atugore tuiao okwa
Jure enawure tuiao okwa
Jure urugure tuiao okwa
Jure akirire tuiao okwa
Jure oiagare tuiao okwa
Jure ukigare tuiao okwa.

Jure iwo rakojere tuiawo okwa
Kaia iwo rakojere tuiawo okwa
Mano iwo rakojere tuiawo okwa
Iwo iwo rakojere tuiawo okwa
Roia iwo rakojere tuiawo okwa.

Arowe eiwo
Okoge eiwo
Cibae eiwo
Bataroe eiwo
Ikuie eiwo
Merire eiwo
Buturoe eiwo.

Juredoge Arowe
Juredoge Okoge
Juredoge Cibae
Juredoge Bataroe
Juredoge Ikuie
Juredoge Merire
 Juredoge Buturoe.

Juredoge arowe
Juredoge okoge
Juredoge cibae
Juredoge kurugugoe
Juredoge bakugumoe
Juredoge botorowe
Juredoge barugumoe.

Meremere Arowe
Meremere Okoge
Meremere Cibae
Meremere Bataroe
Meremere Ikuie
Meremere Merire
Meremere Buturoe.

Meremere arowe
Meremere okoge
Meremere cibae
Meremere kurugugoe
Meremere bakugumoe
Meremere botorowe
Meremere barugumoe.

Icare Kado Raireu roia akedure, meri rekodu tabo.
Eragodure turagojei aroe ao keje. Areme erare ekujiagi. 

09. AROE EPOIWO
(Bokodori Ecerae eno)

Kaigu upoiwo enawu rogure.

Okwa akirire pobe oiadoda. Nowu oiareu kujagure.

Aromerere upoiwore enawu ekure, okwa akirire pobe oiadoda. Nowu aparewu ekure.
Du tabore ekudu iworoji.

Nowu enawureu poiwodoge emagare. Du kejere enawukareu poiwodoge emagare jamedu. Nowu aroe epoiwo mitodu. Da kaere eiere Aroe Epoiwo. Eiere Poiwo Enawu. Eiere Poiwo Enawureu.

Nowu aroe etaregodure tabowure iere Iworeboe, Iworeboe.

Nowure oroe bokware, kedore, makaguragare. Du iere Rokoe Enogwa Rakareu Iwo.

Nowu aroe iwo oroereu ure pobe. Nowu jire ere iogwarido.

Kuje bo tugudure metuiato, kiogoagiri tugudure metuiato, nowu okwa bore kuje bo tabo.

Nowu okwa boreure kiogoagiri okwato dure bore.

Ia parira pugeje: Nowu kodure boetojiwu iere Bataroe Epoiwo, iere Okoge Epoiwo, iere Cibae Epoiwo, ire Buturoe Epoiwo.

Nowu aroe enogwa akore jiwu aroe ekudu aregodure tabowu, aroe etaregodure marido kae tabowu iere Iworeboe Iworeboe, oino.

Ia pugeje: ia iere Parira. Nowure icare jeture woje Kie etada: Kie ekuie.

Nowu parira metuia iere Parira: Kigadure, okwa core.

Nowu metuia Kiedu ukuie parira emare co maere. Boe pebaru padure tai tai kajeje.

Awu okwa coreu, paiwe ekuie (Tugarege ekuie).

Nowu co maereu, boe padure tai tai kajejewure, Kiedu ukuie rema.

Nowu akore: Ci ciiii ci ci ci ciiii...

Ia akore pugeje: Cigi cigi ciii... (paiwedu ukuie)

Nowu parira ako iere Boeru Kiari ukuie parira.

Aturua ukuie parira.

Awu kigadure, okwa core kuido okwa coji.

BAKARU

Bokodori Ecerae etaregodure. Ere baado, icare ere bokodaga towuje, mare ia ipo ji karega eroino, bai ji karega eroino: Nowu Bokodori Ecerae etumanare roino pudui.

Boecodure du kejere icare nowu Bokodori Ecerae etumana ure tuwu tuba keje, ure kamoreu towuje tubace, icare ure tuwu kje, boeco du tabo. Icare unudure. Unudure jiii je, du kejere icare jetadure (Bakaru motudureu reo).

Jetadure, Boekare ema pugeje: kiogo nure ema. Aiwore pudui: M m...

Awu ikodure: Kana ikodure. Bore, oiagare, otore, buregire.

Icare aiwore pudui tu... Pagudugodure. Aiwore tuguda mare boecore, jordukare motoji. Icare ocagodure nowu tuwiemage ewogai, akore: Psiu! Psiu! Psiu! Boe bokweare.

Icare ocagodure pugeje, akore: Psiu! Psiu! Psiu!

Icare uwiemage emearudure.

Enojagodure: Gi gi gi gi gi gi... Gi gi gi gi...

Icare barogwa kododure, Meri ruture du tabore icare ure turawuje. Ure tuie jodo pa, ure tugana jodo poku, ura tugana arogwado br...

Kodure oino huuuu... Ure tumugudo kuri pa moto keje, tuwiemage ebo.

Nowu ikodo ukare pugeje; bo bokware pugeje, oto bokware, buregi bokware.

Icare akore Tuwiemage ei, akore: Inure kamoreu to ipace, mare ipa kamoreu ruture itabo baruto, inudu keje. Iedadure toro baru tada, du kodire inagoino inoja tabo tawogai.

Nowu uwiemage egore: Kirabodu. Ema rugadu.

Icare aiwore, nowu i arure, iturare.

Icare egore: Kakodiboeba pugeje? Inoba ureboeba?

Icare nowu i makore, akore: Boe kodiboe imi karega. Boe enoroe imi. Iire boe egore “Bokodaga, Bokodaga” ino. Kodire boe enogodawu nure imi.

Icare egore: U! Kirabodu! Ema rugadu! Du keje pamode pemegado.

Egore: U! Itaidure inogodawuwo ema.

Egore: U! Ema rugadu!

Icare ere akurudo.

Icare ere nowu rokoe enogwarareu iwo pemegado.

Ure nowu rokoe enogwarareu iwo akodo boetojiwu Ino Kuri. Ure akodo: Ci ci ci... Ci ci ci...

A! Aidure ji. Nowu umanamage etaidure ji, eerdu pemegare ji.

Icare ere ia rogu kado. Ere kado tai, tai tai. Ere kogudo nowu bokodaga i kajeje. Du kejere icare ere ia kado tuwo togwa tugu to.

Ca! Du kejere icare nowu etumana kudugodure pugeje nowu bokodaga i tada. Akore: Ca ca ca ca... Kao...!

Boekimorema, ciwabo cereu rabodu, mare kuricigore.

Icare ure turawuje moto kae, ciwabokare nure ema pugeje. Boe nure ema pugeje.

Makore ino tuwiemagei, akore: Inoba ire tawogai woje coboje?

Egore: O! boetoji akagore: Kuio kuio kuio...

Egore: Boi pugeje icare akudugodure, mare akudu pegare.

Akagore: kwa u coi coi coi coi... Kwa u coi coi coi coi...

Akore: U! Kirabodu!

Icare eture bato tabo. Egogodure: M m m...

Ere ciemagu cuku cuku cuku. Egogodure: M m m m...

Icare ekodure bato, egore: Pawo jipá bu woe.

Icare ere jipa bu bakujei.

Du keje icare Kuruguga (boe) aregodure etae, akore: Kakodiboe tagiba taroino, tagagoino? Tagimejera pa?

Egore: Cegimejera reo (Kaiguji, Aromerereji).

Kaigu akore: Boe kodiboe cegi karega ceroino. Aroe Kurugugoe cegire cenagoino.

Egore: Inoba tagagore.

Makogodure nowu tuwiemagei, akore: Pagogoduwo.

Icare egogodure, egore: Wi wi wi wi wi wi (2x).

Ere ciemagu: cuku cuku cuku...

Ere boe to nowu to kado roguji ta ta ta... Tui ciemagu du tabo.

Nowu Kuruguga, nowu Akaruio Boroge, nowu Apuie, egore: Wi wi wi wi wi wi (2x).

Icare egore cewu tagoiaji pugeje: Wi wi wi wi wi wi, woje tumebiji, borororji.

Ca! Nonore icare ere tugeragu ei, ere tugeragu nowu eno kadoji pugeje, egore: No... no no hu... Hu hu…!

Ere jeto tu...icare ere No no hu bu’ keje.

Icare Kuruguga makogodure Kaiguji, akore: Inaire taroino tai.

Kaigu akore: A! Ukare ino. Akai karega iroino ii.

Kuruguga akore: m...! Ukare ino (3x). Iwororowo tagae ebo (3x). Dure umode turugadu. Du kodire boe eekudumode iroi ebo tai duji.

Nonore Kaigu akore: U! Ema rugadu!

Ure tumagu rugadu Kuruguga ai.

Icare eture pugeje, nowu tuieda kae, nowu bokodaga i kae.

Du tabore icare eture cewu rokoe enogwarareu tabo pugeje, cewu tugoda Kurugugoe ebowoji.

Ere togwa tugu nowu iworeboeto: Ji ji ji ji...

Egogodure: M m m m...

Ere ciemegu nowu bokodaga iji pugeje: Cuku cuku cuku...

Ere togwa tugu cewu iworeboeto: Ji ji ji jiii...

Ieripo tu je karega.

Icare eture...ekodure nabure bari, marido bari tabo.

Ika akore, pana akore.

Ika akore: Ga... ga... ga...

Pana akore: Gu gu... gu gu gu...

Ekodure du keje icare Aroia Kurireu mearudure ekuduji, enoiogwariji. Icare Aroia Kurireu rekodure etogi mea tabo.

Akore: Tagimejera pa?

Egore: Cegimejera reo!

Ure mea jodo jagi: Ci...

Akore: Kakodiboe tagiba taroino? Tagiba tagagoino, tagiba tawadarure oino?

Akore: U! Boe kodiboe imi karega iroino.

Akore: Aroe imi reo, aroe ire iwadarurino.

Akore: Pobo kaere iture, mea kaere iture. Imedugodu nure inagoi mea bogai koia duji.

Aroia Kurireu akore: Pobo kaere iture, mea kaere iture. Imedugodu nure inagoi mea boi koia duji.

Aroia Kurireu akore: U! Imire itonagodo tai.

Icare ere tumagu ai. Ere tumagu ai rugadu.

Akore: Mare butugu, mare ieripo, mare aega apo i paru keje, ipo paru keje... Boe torureure tare onado tai.

Egore: M m m...

Erore tai tuibagi pugeje, cewu bokodaga i kae pugeje.

Du kejere icare ere ecewu ture bu kejewu rokoe enogorareu iwo kiwuje piji, rawuje piji.

Etaiwore tu... Nowu rokoe enogorareu iwo rogu jagi. Okorobadure i kuru tabo, nowu iwo rogu jamedu boe korobadure.

Icare ere nowu iwo rogu rawuje piji. A! Moture! Kuru rogu ekure, kigadure.

Icare ere pemegado, ere cewu manari reko ji, ere kororogodudo. Ere tugu togwato, ere tugu taorato.

Du kodire nowu Bokodori Ecerae eiere “Ecerae Ewaradu”, eiere “Kurugugoe Ewaradu”, nowu bokodaga i kae.

Ia iere “Taibora” (Kamoreu).

BAKARU

Ino Kuri (Kuie Koecereu = Koiwo Aogejewu) boadure; ure tugera bu bu tuwoadae rogu boe bogai du tabore, jordure nowu rokoe enogorareu iwo roguji.

Icare ure kado: Ta ta...

Ure bowuje: Pa pa...

Icare ure togwa tugu to: Ci ci ci… (2x) Cii ci... Cicici...

A! Umanamage eerdu pemegare, eegarere ako roguji.

Icare ere ia kado, icare ere bowuje, bowuje pa pa... Icare ere togwa tugu to.

A! Moture!

Du keje icare ere togwa ra piji.

Du kejere Ino Kuri akogodure, akore: m m m... Tui togwa ra piji du keje.

Icare nowu umanamage egore: Pugeje! Pgeje! Pawo pagogwa tugu to paiamedu tabo.

Icare ere togwa tugu to:	Ji ji ji ji ji...
      Ci ci ci...
      Jiji jiji...

Egogodure: M m m...

Icare emagare egore: M m m m...

10. AROE BAE
(Kie eno)

Meri rekodu tabo, Ki Bakororo uwadodure Tadugo ae.

Akore: Kodire inagoino, iorubodare Tadugo akae, akado aerubo bogai.

Kodire inagoino, iorubodare Butoregadu ake, akado aerubo bogai.
Akore: Kodire inagoino, nogware kugure tagae. Irogodu kowu boecoto ca kuri je. Tagado nowu bogai, tawo udo turugadu. Akore.

Icare boecodure. Icare barogwa kododure.

Du kejere uture tuwobe emuga kae, akore: Cegodo toro, nogware kugure, boe baado toro. Cegodo toro pawo pagagu aroe etawuje.

Icare rekodure etae (Ki Bakororo rekodure Tadugo ae, rekodure Butoregadu ae).

Butoregadu atugore nowa tabo, Tadugo atugore irogodu tabo. Padure okwa kajeje, iera ra paru kajeje, bure ra paru kajeje; mogajeje core.

Nowu uwie iera ra paru kigadure, okwa kigadure, bure kigadure, mogajejewu kigadure (nowa tabo).

Nowu nowa tabowu iere Bai tôroreu.

Nowu irogodu tabowu iere Bai coreu.

Icare ere eiado.

Ere kiogoaro kogudo eidogajeje, ere kogudo ekera ra parugejeje. 

Ere Aroeceba kogudo etaora kajeje, ere tôro kogudo ekajeje.

Icare ere etudo bororo kae, ere ewuredo bororo keje tu.

Icare egogodure. Tudumode bororoji du keje egogodure, egore: M m m m m... Cuku cuku cuku...

Ekodo bororoji... Woe bororo paru kae tu, ere tamudo biega tu je.

Du keje icare eture pugeje: Cuku cuku cuku... Nowu aroe bure kae.

Icare egogodure pugeje: m m m m m m... Tuduwo pugeje.

Icare eture cuku cuku cuku. Egogodure bororoji jii... Bororo paru kae.

Ere tuwuredo tu je, du keje icare egore: M... Tui tuwuredo du keje…

Icare ere tôro kiwuje epiji, ere aroeceba ta etao piji, ere pariko kiwuje etao piji, ere kiogoaro kiwuje ekana piji. Ere jeto tu, nowu aroe ao keje.

Icare nowu Ki Bakororo makogodure tuwiemagei, akore: Tarego bapo kae. Icare etaregodure bapo tabo, ere maku etai. Tugarege eiamedu ai.

Icare eragodure

Icare ere tura kado. Du kejere nowu aroe etuo kodo mato kuri, ure tumugudo ewure paru, icare ere toroe to pui ae, cimo pariko, tuwabo, ere makai.

Icare imadure tabo: No... Nono hu... Hu hu…!

Du keje icare ure turagojedo tabo taci toro bato. Ure jeto tuieda keje.

11. AROE BUTUROE
(Kie eno)

Boeco Paruji, Ki Bakororo uwadodure, akore: Kodire iangoino, iorubodare Aroia Kurireu akae. Akore: Kodire inagoino, iorubodare Okoge Ebowu akae.

Akore: Kodire inagoino, iorubodare Butoregadu akae.

Tagonagodure tai tagado taerubo bogai duji. 

Du keje icare ure togwa maedo eiamedu joki: Areme, ipare, ime eiamedu, akore: Tadudo taerubo kae.

Icare boecodure.

Icare barogwa kododure, icare Iwagududoge eiamedu ure taodo toro iturato, kurugato, tuiorubo bogai. Ewogware toro jiii je.

Du kejere icare etaregodure. Ee padure duru ru ru ru ru. Ere tudo nono jure ruture.

Etaregodure bato. Meri jeture pagudu jitu tabo etaregodure.

Eiamedu boe ere turugadu, emearudu awadure pudui taregodu tabo.

Etaregodure tuie ro tabo. Eegarere, emearudu awadure pudui, aroe emedure eiamedu uwabo tada kodi.

Ca! Meri kodo jii... Meri rore kroci pagaia joki (1 h), du kejere icare ere cewu tuiorubo kowu.

Icare ere iado.

Du kejere icare ere co bu tuie kajeje, ere co jodo tugana kajeje (nonogo karega), ere co jodo tubogora kajeje, ere jodo tuwure keje.

Ere nowu iwoi kodudu ere kogudo tugera ra paru gajeje, tuwure ra parugajeje, ere bu tuwugeje. Icare ere tudo turugadu.

Edure woe, Ki Bakororo muga keje.

Icare, meri jeture pae jaka keke (4 hs) du keje icare Kie eregodure etae. Ere tugeragu ei (nowu Iwagududogei), ere emugudo.

Egore: Ca! Taburedo ei, kidoguru tabo, kiogoagiri tabo, kaidaga tabo, irogodu tabo, pawo eiado kuri je.

Icare ere tuwuredo ei, ere ico jodo ewugeje, oino eigo, woe awu aiga kae woje, eporuji, etogeaji, ekanaji. Okwa akirire. Ure oino awu ege keje, ere okwa akirirdo.

Ere kudu ito codo tai jamedu, ere okwa akirido jamedu.

Ere buturoe enoroe codo, ere okwa akirido.

Icare akedure, du kejere ere kaidaga kogudo ekana kajeje, ekera ra parugajeje, etoreagajeje, ere kogudo ekajeje, ere kogudo erajeri gajeje, ere kogudo ewure ra paru gajeje.

Nowu Buturoe areme, nowuge etogea kejere baku padure; nowu Buturue adugo tugudure nowu bakuji. Ere kidoguru coreu jodo nowu baku keje já já, ere okwa akirido. Dure padure Buturoe areme emo keje.

Nowu bakure iere “Buturoe Ewagu”, oino.

Icare akedure du kejere icare ere ewirido... Ta... Bororo kae.

Icare Ki Bakororore baporogu kiado ei: Cugu cugu...

Du tonajire ekudugodure, egore: M m m m m...

Ure baporogu kiado ei pugeje: Cugu cugu...

Du tonajire ekudugodure: Ka! Ka! Ka...!

Tuiamedu tabore ekudugodure.

Nowu tugudugodu akedu keje, egogodure, egore: M m m m m...

Boe egore: “Aroe Buturoe” oino ei, egore nono aroe egore kodi.

Egore: M m m m m...

Ekodo bororoji jiii... Nowu tagoino du tabo, bororo paru kae.

Ere tamudo biega tu... Du keje icare eture pugeje.

Ekudugodure baporogu kiaji.

Baporogu kiare: Cugu cugu cugu... Du keje ekudugodure, egore: Ka! Ka! Ka...! M m m m m... Tugodui bororoji jii... Bororo paru kae.

Icare ere tuwuredo bororo paru keje pugeje.

Du keje icare Ki Bakororore tôro kiwuje epiji, ure kaidaga kiwuje epiji, ure pariko kiwuje etao piji.

Ure etaimo. Ure ewirido nono aroe keje, ure etaimo.

Du keje icare ere turagojedo. Icare ere togwamu boei, boe eiameduji: Pf…!

Icare Ki Bakororo akore: Ca! imedumage, iwage, tarego bapo kae, tawo maku Tugarege eiamedu ai. Pariko tugu eiamedu aoto, eragoduwo tuiaduji.

Icare eragodure.

Icare ere tura kado, du kejere icare aroe uo aregodure. Kodo kuri, ure tumugudo ewure paru. Ere nowu cimo pariko, tuwabo, ere mak’ai. Icare imadure nowu enoroe tabo, akore: No...no no hu...hu hu...!

Ure turagojedo tabo taci, cai tudui toro bato tabo kodi.

Ure turemo tabo tuwaito, ure jeto tu tuieda keje.

BUTUROE ENO BAKARU

Ki Bakororo ure marugodudoge ewarigu poboto. Nowu marugodudoge eiera Aroe Buturoe.

Ure ewarigu poboto, aiwore ei, uture epiji. Mearudae pegare ei.

Uture ewogai pugeje, aiwore ei, uture epiji.

Uture ewogai pugeje, du keje icare jordu tuginoidure ei. Nonore icare ere karodo pudumi: Oinore oto jagirire.

Rekodure epiji pugeje tuiegare tabo, makore nowu tore Apiboregei, akore: Ecewu iro okudae ure karodo pudumi! Akore.

Icare uture ewogai pugeje, aiwore ei. A! Icare ere tuwure amagadudo oino.

Rekodure epiji, icare makore nowu torei, akore: Kurugugoe! Ecewu kare ere tuwure towuje. Akore: Pawo eparudo.

Icare ure eparudo. Boe egore nowu oecereugei.

Icare uragodure, akore:

Kurugugoe, mano ewure iroiore
Kurugugoe, mano etori iroiore
Kurugugoe, mano etogea iroiore
Kurugugoe, mano ekana iroiore
Kurugugoe, mano enogwa iroiore
Kurugugoe, mano... iroiore
Kurugugoe, mano eiuba iroiore
Kurugugoe, mano etaio iroiore.

12. AROE OKOGE CEREUGE
(Kie eno)

Boeco paruji Ki Bakororo uwadodure, akore: Kodire inagoino iorubodare Tadugo akae.

Kodire inagoino, iorubodare Butoregadu akae. Tagado ia taerubo bogai.

Icare enudure. Icare barogwa kododure. Icare Tadugo Butoregadu, Aroia Kurireu, Kogebowu, egore: Marigu paduwo pawobe emuga kae.

Meri pagaia kejere icare eture toro. Eedure nono tuwobe emuga keje. Du kejere icare Ki Bakororo rekodure ewogai, Tadugo, Butoregadu ewogai, toro etuwobe emuga kae.

Kodure, ure turemo toro nowu Tadugo uwaito, ure tugera kogudo iera ra paru gajeje tuku, kodure apo toro nowu Ki Bakororo uwai kae. Ure mugudo tu kodo baa keje.

Rekodure pugeje, Butoregadu bogai pugeje. Ure turemo uwaito krai.

Akore: Mato, mato, mato! Ure kogudo iera ra parugajeje. Ure turagojedo apo taci. Kodure jii... Toro tuwaito ure turemo apo jii tuwaito, akore: Ca! Etadugodo irogodu tabo. Eporaire irogoduce, padure enogwa kajeje. Icare ere ekera ra paru codo, ere ewure ra paru codo (kare ekujagudo: eco nure rugadu).

Icare ere kiogoaro kogudo ekera ra paru gajeje, ere kogudo eidogajeje, ere bu etaobaru keje.

Icare ere ciwaboe etoiaga bu ee keje, ere pariko kogudo etaogajeje. Icare ere tôro kogudo ekajeje. Ere pariko tugu etaoto.

Icare eture ebo bororo kae (5 hs).

Ere tugera kogudo etoro kajeje tu. Ekodure ebo kuri, bororo kae. Ere ewuredo tu, bororo keje.

Du keje icare egogodure, agore: M m m m m...

Ere ciemagu: cuku cuku cuku...

Ekodure... ere tuwuredo bororo paru keje pugeje.

Nonore icare Ki Bakororo ure tôro kiwuje epiji, ure kiogoaro kiwuje epiji, ure pariko ta etao piji, ure nowu enoroe bu aroe ao keje.

Ca! Nonore icare etaimodure. Ere taimo tu aroe keje.

Meri rekodu tabo icare KI Bakororo makogodure tuwiemagei, akore: Imedumage, tagado pariko bogai, tarego bapo kae, tawo pariko, bapo, maku Tugarege eiamedu ai, eragoduwo turegodaji. Icare eregodure bapo kae, ere maku Tugarege etai, ere pariko tugu etaoto.

Icare eragodure.

Icare ere tura kado, du kejere icare nowu aroe etuo aregodure, kodo kuri, ure tumugudo tu, ewure paru.

Icare ere nowu toroe makai, ere nowu cimo pariko, nowu tuwabo, ere makai.

Akore: No... No no hu... Hu hu...!

Icare eture toro taci tuwai kae.

13. AROE BARU BARU, AROE KI ORO, AROE PARI
(Kie eno)

Boetojiwu, Aroe Baru Baru; rekodajiwu, Aroe Ki Oro; eregodajiwu, Aroe Pari.

Beore Aroe Maiwu merudo toro poboto, icare boere kare ewidodu kuriicigodo apo.

Icare boere aroe ekudu arego nowu kare ebo, nowu Aroe Maiwu apo (meri rekodu tabo).

Icare areme eregodure aroe etogi. Areme eridure aroe etogi pudaboboe bogai. Icare ere tudugu nowu pudaboboeji, ekodure toro boetoji bato pudaboboe tabo: pudabowu kare ebo aroe etododai. Aroe ekodure eregodaji toiogwari tabo, tugudu tabo. Ekodure jii bato.

Iparedure turugadu tuwo bapo reko aroe etawarare ae.

Icare uture toro bapo tabo aroe etogi, bororo kae.

Icare Kaigu ure aroe ererudo bororoji, cewu pari imoce.

Icare ere tugeragu nowu Baru Baruji: Ere tugeragu Birimodoji, ere tugeragu Meriri Baruji, ere edo pobe.

Icare ere ba kogudo ewure ra paru gajeje, era jerigajeje, ere ba kogudo eidogajeje. Ere ekedo ia baji. Icare ere etudo bai piji bororo kae.

Mare areme eerdukare ei, ere tuwaiporo rugadu mi.

Badojeba akore: Tagaiwokaba, aroere tuiagu tuiebu. Oinono Badojeba Bakorokudu akore tugudu tabo.

Ia pajepegadoge areme etoragudure, egore: Iaboe iaboe iaboe...

Boetoji Aroe Baru Barudoge emagere ere tuiebu boetoji.

Egore: Baru baru...! Baru baru...! Tugodui bororoji jii... Bororo paru kae.

Ere turemo baito pugeje jii...

Aroere iogwarido ei: Wa…!

Icare ere tugeragu Ki Oroji.

Ere tugeragu Tadugoji, ere tugeragu Butoregaduji. Ere pureore.

Ere ba kogudo ewure ra parugajeje, ere kogudo era jerigajeje, ere ba kogudo ekajeje, ere ba kogudo eidogajeje, ekera ra parugajeje. Ere ba kogudo etaogajeje, ere ekedo ia oroji.

Icare ekudugodure, agore: Wa…! Wa…! Wa…! Wa…! Wa…!

Egore oino tureru tabo. Ekedure tu... Nowu baji (nowu kodoroji).

Ekodure bororoji jiii nowu tugudu tabo, nowu tureru tabo jiii. Eiore baito krai, toro pugeje.

Du keje icare ere tugeragu nowu Pariji pugeje, nowu Butoregadu pugeje, mowu mitodu jire ere tugeragu pugeje. Icare ere nowu kodobo kogudo kajeje. Ere kogudo peagajeje, ere bu oreagajeje pudogi, ere ia kogudo itogajeje, iera ra parugajeje, ere kogudo ra jerigajeje. Ere ia tugu aorato gu tuku.

Nowure icare oroe bokware.

Du keje, nowu Badojeba uwadodure pugeje, akore: Kodire inagoino itore tagae, imugamage tagae! Tagaokaba! Aroere tuiebu tuiebu!

Du keje icare rekodure aroei bai otoji.

Akore: U...! U…! U…!

Du keje icare ure tuiebu, kodo bororoji nowu tago tabo: U…! U…! U…!

Kodure... Ure turemo baito pugeje krai! Meri rekodu tabo.

Du keje icare aroe eke buture.

Aroe eke noidoia, eke meiawoe, eke mea borireu, ewudure bai tada.

Icá! Aroe Enogwagere ji. Icare aroe enogwage akedure, icare ere ika maku Bakorokudu ai. Ure togwa tugu ikato.

Ure akodo:	To... To to to to to
      To... To... To to to to.

Aroe egore: M... Wao…!

Ure akodo woje Itoboreto pugeje to... To to to to. To... to to to.


Aroe egore: M... Wao…!

Egore: Pf! Pf…! Joruboji.

Boe jameduji, boere kare ewidodu kurido, boe erore oino, Aroe Maiwu apowu boe ero reno… Boere ki bito Aroe Maiwu apo, du nonore boe erore.

Nowu ure bitowu karo, nowu ure bitowu barogo, boe enure ui bitodu motuduuudo. Boe egore nowu oe jitudu boe o karo, o ki jitudu boe enure kodudo awu tuiegare, awu tui bito pagatu jewu karo, barogo jitudu kori.

Bo eegare peeemegareu nure ema, Boe eegare moootudureu nure ema.

Nowu tuiegare jamedu boe Boere barigududo, mare nowu Aroe Maiwu o karo, o barogo, emare boe eegare peeemegare ji.

Du jire boe erore oino nowu Baru Baruji, nowu Ki Oroji, nowu Pariji.

14. AROE TORO
(Kie eno)

Meri rekodu tabo, Bakororo akore: Pawo Aroe etawuje.

Icare Aroia Kurireu ure tugera bu Ki Bakororo ao keje, akore: Aroe eiagu tugera to, tuwure to motoji, ba tabo, tumeduia joki, tuge apeo kodu, akó kodu awadu tabo.
Icare nowu Ki Bakororo makogodure, akore: 

Kodire inagoino, iedagamage Badojebage Cebegiwuge tagae toro, tabadure toro, iwadarugodure tagae toro!

Kodire inagoino, iedagamage Badojebage Cobugiwuge tagae toro, tabadure toro, iwadarugodure tagae toro!

Kodire inagoino, iedagamage Kie Cebegiwuge Cobugiwuge tagae toro, tabadure toro, iwadarugodure tagae toro!

Kodire inagoino, iedagamage Kie Cobugiwuge Cobugiwuge tagae toro, tabadure toro, iwadarugodure tagae toro!

Kodire inagoino, iedagamage Bok. Ec. Cebegiwuge Cobugiwuge tagae toro, tabadure toro, iwadarugodure tagae toro!

Kodire inagoino, iedagamage Bok. Ec. Cobugiwuge Cobugiwuge tagae toro, tabadure toro, iwadarugodure tagae toro!

Kodire inagoino, iedagamage Bakoro Ecerae Cobugiwuge tagae toro, tabadure toro, iwadarugodure tagae toro!

Kodire inagoino, iedagamage Boro Ec. O Ecerae Cobugiwuge tagae toro, tabadure toro, iwadarugodure tagae toro!

Kodire inagoino, iedagamage Paiwe, Apiborege Cobugiwuge tagae toro, tabadure toro, iwadarugodure tagae toro!

Kodire inagoino, iedagamage Aroroe, Iwagududoge Cobugiwuge tagae toro, tabadure toro, iwadarugodure tagae toro!

Kodire inagoino, iedagamage Iwagududoge Ceb., Ar. Ceb. Cobugiwuge tagae toro, tabadure toro, iwadarugodure tagae toro!

Akore: Iedagamage, pawo aroe eerdudo, pawo aro edo tugera to, tuwure to motoji, ba tabo tumeduia joki.

Akore: Iworo kuru, iworo betu, iworo okwabagudu, iworo otaku paru tabo.

Kodire inagoino, inodowu Tadugo akae, akonagodure ai amugudo aiadu paru jituj.

Kodire inagoino, iorubodare Butoregadu akae, akonagodure atui aiadu kae duji. Kogudo akanagajeje, apogoragajeje, akaogajeje. Oia codo ai.

Kodire inagoino, iorubodare Baitogogo akae, akonagodure atui aiadu oto tabo bato duji. Oino.

Icare egore: M! M m m!

Du kejere icare ere bapo reko tuiorubodare Kaigu ae. Ure tugera tugu nowu bapoto: ju tuku, ju tuku, ju tuku.

Akore:	Bakoro oiado toroji
      Itobore oiado toroji
      Ke oiado toroji
      Aroia oiado toroji.

Icare boecodure du kejere icare roia remawu epa uragodure.

Aroia Kurireu uragodure, nowu Ki Bakororo uwobe areme ebo, jii barogwa kododu kae.
Barogwa kododu kejere icare Ki Bakororo ure Tôro Paru ko.

Akore: Bakororo pijina mato kurio cedoworo aicoio akaru kae.

Ipare egore: A…! A…!

Meri rutu tabore icare eture kae. Ecerae eiamedu rore taci toro iturato, nowu noidoguruto oro bogai.Icare ere tugeragu ji. Oinore erore ji. Ere oro kado, ere nowu oro rawuje cira piji. Icare ere kogudo. Ere tado kodudu bogai nowu tôro kogace. Ere tado pagaji ikuredu bogai, nowu toro okwa jowo to, koguwo tabo.

Icare akedure, du kejere icare eture tabo.

Egore: Marigu! Marigu!

Ekodo tabo, ere iogwarido, egore: A…! A…! Kae! Kae!

Tuiegare tabo turerugodumode nowu tôro tabo duji.

Ca! Icare etaregodure tabo bato. Ere barigu buru buru buru bai otoji.

Egore: Bapo reko! Bapo reko!

Are bapo reko, ere maku Kaigu ai. Icare makore toro pugeje.

Akore:	Ho o...
      Bakoro oiado toroji
      Itobore oiado toroji
      Ke oiado toroji
      Aroia oiado toroji.
      
Du keje icare eture ba okwaji. Ere iogwarido: E...!

Ere ira barigu baiporoto tujemage etae: A...! A...!

Akedure du keje icare badojeba Bakorokudu ure ba reko Ki Bakororo ae. Icare Ki Bakororo muragodure pugeje.

Akore:	Hi i...
      Nowu aroe tuieduia Bakororo Itobore pijina mato.
      Oro kigaduio cedoworo aicoio cedoworo akaru akae. (2x)
      (Tugedui ba jitu tabore akoino nowu Toro Paruji.)

Egore: E...! E...!
Akore: Inowu Bakoro Ekureudo, inowu Owoio Ekureudo, Akiradu aiagu kurio cedoworo oro kigaduio, cedoworo aicoio akaru tugu cei. Akaru tugu cei.

Egore: A...! A...!

Akore: Inowu Jure Ekureudo, inowu Kaia Ekureudo, Akiradu aiagu kurio cedoworo oro kigaduio, cedoworo aicoio akaru tugu cei. Akaru tugu cei.

Egore: A...! A...!

Akore: Inowu Okoge Ekureudo, inowu Cibae Ekureudo, Akiradu aiagu kurio cedoworo oro kigaduio, ceodoworo aicoio akaru tugu cei. Akaru tugu cei.

Egore: A...! A...!

Akore: Inowu Bakoro Ekureudo, inowu Boro Ekureudo, Akiradu aiagu kurio cedoworo oro kigaduio, cedoworo aicoio akaru tugu cei. Akaru tugu cei.

Egore: A...! A...!

Akore: Inowu Owoio Ekureudo, Akiradu aiagu kurio cedoworo oro kigaduio, cedoworo aicoio akaru tugu cei. Akaru tugu cei.

Ca! Cerae enodo pa reno.

Du keje icare Tugarege pugeje.

Ki Bakororo akore: Ocemaga Aije Ekureudo, ocemaga Butore Ekureudo. Akiradu aiagu kurio cedoworo oro kigaduio, cedoworo aicoio akaru tugu cei. Akaru tugu cei.

Du kejere icare Ki Bakororo ure tumugudo kaia rogu keje, ure tugeragu to kaiwara roguji, icare ure to nowu tuga jeji pa pa pa.

Akore:	Owo owo owo (2x)
      Oceiare uwaraiareu
      Owo owo owo. (2x)
      
Egore: A…!

Akore:	Owo owo owo (2x)
      Oceiare awaraiareu
      Kuje ewo pego tugu cei
      Owo owo owo. (2x)
      
Egore: E…! E…! E…!

Akore:	Owo owo owo
      Ime ime ime ime
      Turegoduiagu nonogo pego kae
      Turegoduiagu Kidoguru pego kae
      Turegoduiagu Kuje ewo pego kae
      Turegoduiagu Parigogo ewo pego kae
      Turegoduiagu Korao ewo pego kae
      Turegoduiagu Kuno ewo pego kae
      Turegoduiagu Kuritaga ewo pego kae
      Turegoduiagu Manopa ewo pego kae
      Turegoduiagu Anago ewo pego kae
      Turegoduiagu Ore ewo pego kae
      Turegoduiagu Kido ewo pego kae.

Egore: E…! E…!

Nonore icare ure tamudo. Icare ure tugeragu cewu kodoroji pugje, ure maku Bakoorokudu ae.

Akore:	Okoge Bakororo ogwari
      Okoge Kujagureu ogwari.
      
Akore:	Hu u... U... U...
      Jemi jemi jemi
      Tugo paru batojebage
      Tugo utu batojebage
      Tugo okwa utu batojebage
      Tugo jipa utu batojebage
      Tugo aio utu batojebage
      Okoge Bakororo taregodu nace roga mato
      Jemi jemi jemi.
      
Egore: A...! A...!

Icare ure tugeragu kodoroji pugeje.

Akore:	Hu u... u... u...
      Jemi jemi jemi jemi
      Tugogaru okwa batojebage
      Turiguru okwa batojebage
      Turiguru jipa batojebage
      Okoge Jerigiare, Okoge Poioworeu taregodu nace erogace mato
      Jemi jemi jemi jemi.
      
Egore: A...!

Ure maku Kaigu ai pugeje, du tugedui kodoro jitu tabore.

Akore:	Hu u...
      Butuguradu akurudo imo acirireu aio uce, aio uce.
      
Egore: A...! A...!

Akore:	Butugoradu oro akurudo imo acirireu AIO UCE, AIO UCE
      Jemi jemi jemi jemi
      Tugogaru okwa batojebage
      Okoge meririe taregodu mace, erogace mato
      Jemi jemi jemi jemi.
      
Ere kodoro maku Aroia Kurireu ai pugeje. Aroia Kurireu ure Jirie Enogwari ko pugeje.

Akore:	Wuru wuru wuru wuru wuru
      Uiorigiga padure Mekugori otogajejewu arowe baire jirie tagi.
      Arowe baire jirie tagi. Wo…!
      
Akore pugeje: Uiorigiga padure Mekugori otogajejewu arowe baire jirie tagi, taiagu taiodo iceba itaora okorireu, iceba ikuri okorireu, icebaiedawu okorireu bukeje toro, taeduia kaie toro. Wuru wuru wuru wuru. A…! Gae…!

Ure kodoro maku Ki Bakororo ai pugeje

Du akore:	Iie, iie, iie iie
Kuruguga etaciri aredu, Bakuguma etaciri aredu
Ocemaga Iriorodo, ocemaga Mairugorodo
Pudumiiagu turerugoduiagu tore tuwage etoworo paru tabo, etoworo oto tabo.
Iie iie iie iie iie.

Egore: A…! A…!

Akore:	Iie, iie iie iie iie!
      Ocemaga eke bure torireu
      Ocemaga eke iera torireu
      Ocemaga eke bia paraparareu
      Ocemaga eke eno paraparareu
      Eragoje mato.
      Iie iie iie iie iie!
      
Egore: A...! A...!

Toro paruia reno.

Awu boe era tonaji, ipare ere toro pemegado. Ere rawuje cira piji, icare re kogudo. Nowu tui kogudodu jire boe egore okwabora, okwabora’ oino.

Egore: Iparere toro okwaborado.

Egore: Toro okwabora kejere ipare eedure.

Egore: Toro okwabora jire ipere eroino.

Egore: Toro okwabora jire ipare ekera roino.

Oinore egore turedodui tumedage ewiagai du tabo.

Awu akedu kejere, icare iparere tuiejiwudo. Nonore icare ipare eture bato tuwobe etae, ewo tubemegado, ewo tugujagudo, ewo tuiejiwudo ewo toroe tugu pudui.

Du tonajire icare nowu uragodureu uragodure nowu Toro ukeroiaji.

Akore:	Arigao kododuwo cega mato
      Arigao tuwoie tuwororo Arigao Bororo iogodudo.

Agore: A...! Tuiedui ba tada.

Ukare tubemegadowugere ere iogwarido nowu uragodureu ui tura kado du keje tu tu tu tu je.

Icare meri aregodure pagudu oto kae du jkeje icare ipare emagogodure puwogai bato.

Egore: Tadudo baito... Tae mejodo kidoguru keje...

Icare ere tudo pui.

Egore: Bapo reko! Kaiwara reko! Baporogu reko!

Egore: Icá! Marigu!
Icare iparere boedo turugadu.
Egore: Icare pare boedo turugadu. Marigu!
Ere tuiebu bai piji, du tabore egore: E... E... E... Tudu tabo.
Ere tudo nono jure ruture... Bororo oia kajeje, Aije muga kae.
Oinore boe ekure ei tuiebu duji.
Boe etaiwore, egore: Tagaiwodo! I! Care etu tabo!

Etuomage eture eregodaji tuwo eno Toro kogudo ekajeje.

Nowu etuomage etaregodure, egore: Icá! Mato! Mato mato mato!

Ere kogudo ekajeje, icare ere oto kado ewureji. Icare ere akedudo. Ere pariko tugu etaoto.

Du kejere icare bapo epa ure tugera tugu to: Kui kui kui kui.

Akore: Bakoro arowe! Bakoro Arowe!

Taduiagu mato bororo Aije kae, tarerugoduwo Toro tabo. (2x)

Icare cewu ka, kaiwara, baporogu, ere kiado ei, ere ia Toro barigu etaoto kuri tuku (kaia, baporogu epage etaoto).

Jire boe egore TORO EPARA KEJEWU.

Icare eture ebo. Aroia Kurireu uture ebo kaibora tabo. Butoregadu uture ebo baporogu tabo.

Eture enodo tabo bororo kae.

Egore: Ae... Ae...

Aroia Kurireu ure kaiwara to nowu kaia keje pa pa pa je.

Butoregadu ure baporogu kiado cuku cuku cuku. Oino etododai.

Etaregodure bororo kae ebo du keje, icare tugera rakojedo baporogu tabo tuki tuki tuki.

Agore: Ae... Ae... Ae... Ae... Ae... A... A... A...!

Etaregodure kuri tuku aroe ao kae, icare ere tuwirido.

Icare MARENARUIE todure eiedu ituiaga Paru todure ei (Toro ukeroia).

Egore: Marenaruie tagi kama cero maidoce, meri uporuia birigoduia taregoduia awugeje.

Nowu jire eragodure. Nowu jire egore ei.

Du kejere icare Aroe Etawarare ure ererudo.

Ure ererudo puibagi, puibagi, jii je. Ereru nure Toro tabo.

Etagedu kejere icare aroe eke buture.

Icare ere tugeragu nowu Ki Bakororoji, ekodo apo kuri... Toro.

Ere iera bu aroe ao keje tu. Egore: Mareo! Mareo mareo! Aedaga reo, acarugo reo, akeroia reo, aparuia reo. Oinore arore ji, oinore akagore ji.

Akore: No... No no hu... Hu hu...!

Icare ure tugeragu todowuji, todowu Tadugoji. Ure iera bu aroe ao keje. Icare ure tugeragu todowuji pugeje (todowu Barogo Bororoji, Bok), ure iera bu keje tu.

Akore: No... No no hu... Hu hu...!

Icare akedure.

15. AROE JEWARE, AROE KAGAE KAGAEDOGE.
(Badojebage eno)

Bakorokudu, Arua, Oca Kudureu, enure tugeragu bapoji.

Boe ewadodukare.

Meri 3 hs keje icare ere tugeragu Tugaregei jao.

 Ere tugeragu Kurugugaji, ere tugeragu Meriri Baruji, ere erego tuwobe emuga kae, woje, Apiborege ewai kae.

Ere baiga maku etai, o ika maku etai. Ere pariko tugu etaoto.

Icare eregodure pugeje nowuia Meririo Baru ae pugeje, ekodo apo tu woje uwobe Paiwe emuga kae pugeje.

Ere tugeragu taci butoreji, ere jodo keje tuku, ere iku oreado oino, ere kogudo tuku. Ere maku ai, ere pariko tugu aoto, Meriri Baru, Paiwedu, nowu jire boe egore Paiku, Aroe Paiku.

Nowu o ika makudure aiwuge, nowuge rugadure boe egore: Aroe Kagaekagaedoge, oino.

Bakorokudu koiare ure tugeragu ei. Bakorokudu uiedagamagei.

Ure tugeragu Birimodoji, kodo apo, nowu Birimodo uwobe ewai kae.

Ure mugudo nono tuwai tada.

Kodure Mano Kurireu ae, ure tugeragu ji, kodo apo... Uwobe ewai kae pugeje. Ure mugudo tu nowu Mano Kurireu uwobe ewai tada.

Ure tugeragu taci aragoji, ure jodo tuku keje.

Ure tugeragu taci arago aturuareuji, ure jodo tuku Birimodo keje.
Icare cewu Kagae Kagaedoge ekudugodure.

Birimodo,Kudugodure, akore:	Kaga kaga ga ga ga gae (2x)
      M m m... Toro tuwai tada...

Du keje icare Mano Kurireu kudugodure pugeje.

Akore:	Kaga kaga gae ga ga ga gae (2x)
      M m m...

Du keje icare cewu Jeware ekudugodure tuwai keje pugeje (Apiborege ewai keje).

Mare eiamedu kudugodukare. Kurugugare kudugodure mito tu je.
Nowu metuia Meriri Baru kudugodukare.

Parikore jamedu imo rema tu je.

Icare nowu Kuruguga kudugodure.

Akore:	Kaga ga... E. Kaga gae... Ka gagagagagae!
      Kagae kagae ga! (2x)
      M m m...
      
Eiamedukare eregodukare: Emeru nure goro goro awaraji, toro bororo kae.

Etu nure ei pobedu, mare Kurugugare kudure tu je. Meriribaru kudukare: Meru nure goro goro... Nowu Kuruguga rekodaji.

Du keje icare Meriri Baru kudugodure pugeje. Nowure icare rerugodure, nowure icare ure tudo motoji, akore: Pai ku... Pai ku... Pai ku... Joku ku... Joku ku...

Icare kudugodure, akore:	Kaga kaga gae (2x)
      M m m... Tudu tabo cuku cuku...
      Bororo keje, tugedui butore jitu tabo.

Rerugodure, butore akore: Cuku cuku cuku...

Rerugodure, bure akore: Tr tr tr!

Turerugodu akedu keje, kudugodu kudugodure.

Nowu iere “Aroe Paiku”.

Iage eedure bai tada, baimanagejewu tada. Nowuge emagare. Nowuge ewabore mito tu tu ereore. Ecarae eiamedu: Kie eiamedu, Bokodori Ecerae eiamedu, Bakoro Ecerae eiamedu. Tugaregedu mito tu je (Mano Kurireu), ure mito tu eto. Dure iere Bakarae Eimejera. Iere Bakarae Etuo. Nowu orere ewabore tuiamedu boe etai... Nowu ore ekudugodure, ere nowu tuwabo kiado jamedu.

Ere nowu tuwabo kiado cuku cuku cuku, nowu tugudu reore tuiamedu tabo.

Nowu etuo rugadure iedure arago aturuareuji. Ure bu paci tumogajejewu, du tabore rerugodure nowu tore etododai. 

Nowu ore ewure akore: Br br br…! Rekodaji.

Nowu ewabo akore: ca ca ca ca, nowu ewure ako reore.

Nowu etuo akore:	Iporai bioro wa wo io...
      Oi…! Itaria meri bioro wa wo io...
      Oi...! Itadu meri bioro wa ao io... Oi…!

Nowu ore erare apo nowu ukeroiaji, egore:

Itadu meri bioro wa wo io... Oi…! Oi…! (2x)
Egore tugodui bororo kae, bai piji, nowu tuo rekodaji.
Nowu Birimodo icare kudugodure pugeje: Kae gae... Ga ga ga ga gae!
Rekodu nure. Rekodu rakaguragare rugadu.
Ure nowu to arago roto oino.
Ture tabo bororo kae.
Kodure bororoji, bororo paru kae.
Ure tuwuredo ca! Akore: M…!

Du keje icare cewu Mano Kurireu padure bai kajeje pugeje (tuwobe ewai kajeje jetu pugeje) tugudu tabo.

Akore: Kagae ga ga ga ga gae! (2x)

Nonore icare ure to arago oto aiwore tododai ture tabo.

Kodure bororoji tumana Birimodo meki, akore: M…!

Du keje icare Mariri Baru padure tuwobe ewai kajeje pugeje, tugudu tabo pugeje, mare kudugodure nono tuwobe ewai tada tudumodedu paru keje, akore:
      
Pai ku... Pai ku... Pai ku...
Juko ku... Juko ku... Juko ku...
Rerugodure tr tr tr…!
Ure tuiebu. Kodure cuku cuku cuku tuwobe etawaraji, toro bororo kae.

Du keje icare ecewu Kuruguga uture pugeje. Kodure goro goro goro.
Kudugodure: Kagae kae! Kagae kae!

Du keje akore: Kagae kagae gae! Kagae kagae gae! M m...

Kodo jii... Bororo kae, aregodure bororo kae, kodure bororoji jii... Bororo paru kae. Ure tuwuredo tu... nowu tumedage emegi, akore: M…! Tui tuwuredo du keje.

Du keje icare Birimodo rekodure pugeje, bororoji pugeje, cewu tagoia tabo. Akore: Kaga gae gae ga ga gae (2x) Bororoji jii... Bororo paru kae. Akore: M…!

Manobaru rekodure pugeje, akore: Kagae kahae ga ga ga gae (2x) bororoji jii... Bororo paru kae. Ure tuwuredo tu...

Du kejere Kuruguga uture pugeje goro goro goro bororoji, tugudu tabo. Akore: Kagae gae! Kagae ga ga ga gae (2x) M m…! Tumerui goro goro goro goro bororoji du tabo. Ure tuwuredo bororo paru keje tu.

Du keje Mano Kurireu uture torebo pugeje.

Akore: Oi…! Je du kejere nowu ore ekudugodure.

Egore: Kagae ga! Kagae ga…!

Ewabo kiare tuku tuku tuku, nowu ekudu tonaji. Ekodo bororoji pugeje jii... Nowu tagoia tabo.

Egore: Iporai boiro wa ao io... Oi…! (2x)

Icare etaregodure bororo paru kae.

Du keje icare ere nowu to arago, nowu cimo pariko, nowu tuwabo, nowu tuwaiga, nowu tuwudore ere maku nowu Bakorokudu ai, Arua ai.

Icare ere jeto tu nono aroe ao keje.

Eimadure tabodu akedu keje emagore tuwiemagei, egore: Imedumage, iwage, bapo maku Tugarege etai, eiamedu ai, eragoduwo tuiaduji.

Icare eragodu akedure, du kejere nowu aroe etuo aregodure, ure tumugudo tu ewure paru. Icare ere nowu toroe mak’ai.

Icare imadure tabo, akore: No... No no hu... Hu hu...!

Icare uture tabo tuwai kae, icare ure jeto tu tuieda keje.

16. AROE BAKARAE
(Badojebage eno)

Nowuge Boe ewadodure boeco paruji.

Oca Kudureu (Bad. Cob.) uwadodure, akore: Kodire inagoino, imana Kaigu (Bok. Ec. Cob.) akae. Akado aerubo bogai.

Akore: Kodire inagoino, imana Barogo Bororo (Bok. Ec. Boiad.) akae. Akado aerubo bogai.

Akore: Kodire inagoino, imana Brameri (Bok. Ec. Boiad.) akae. Akado aerubo bogai.

Akore: Kodire inagoino, imana Ino Kuri (Bok. Ec. Ceb.) akae. Akado aerubo bogai.

Akore: Kodire inagoino, imana Torobaru (Ki. Cob.) akae. Akado aerubo bogai.

Akore: Kodire inagoino, imana Kudoro (Ki. Boiad.) akae. Akado aerubo bogai.

Akore: Kodire inagono, imana Ki Bakororo (Ki. Ceb.) akae. Akado aerubo bogai.

Akore: Tagado taerubo bogai, tagiogowo ca kuri je.

Akore: Kodire inagoino, ituie Arogiareudo (Bok.Ec. Cob.) akae. Atudo ca aerubo bogai.

Icare enudure.

Icare barogwa kododure. Du keje icare Oca Kudureu (Bad. Cob.), Arua (Bad. Ceb.) Bakorokudu (Bad. Boiad.), ecerae eiamedu ure tudo pui Oca Kudureu uwai kae.

Nowu aroere icare Boe eedure ebo baawadu keje tuiogora keje.

Icare eregodure nowu eimejerage ewogai boetoji. Ere cewu aredu arego boetoji. Ere nowu uwuri arego boetoji (uwuri Kaigu).

Du keje icare eregodure eiadu bogai. Icare ere to pui Oca Kudureu jokorai. Icare ere etagedudo mato.

Du keje icare ere etaipo pemegado tuiamedu tabo, badojebage tuiamedu tabo ere etaipo pemegado.

Icare ere nowu etaipo pemegadodu akedudo. Ere Kie, Bokodori Ecerae eiamedu aipo pemegado, Bakoro Ecerae eiamedu aipo kogudodu pemegado.

Icare ere nowu etaipo pemegadodu akedudo.

Nowu etaipo raire, du ure nono awu raire. Koere upore tabo: koe tabore ere kogudo. Aere kogure etaora kajeje, etaipo tabo.

Kiogoaro kogure woe etaipo kajeje, etaobaru keje. Ia kogure etaipo oto keje. Icare ere nowu ciwaboe etoiaga bu ee keje.

Icare ere cewu aredu pemegado pugeje. Ere akigu, ere koe, ere bokodori inogi, ere juko bu, ere bu ecewu aredu keje. Ere kiogoaro kogudo itogajeje, iera ra parugajeje. Ere kiogoaro bu aobaru keje. Ere pariko kogudo aogajeje.

Ere baku enawureu bu okea keje.

Ere iedo aroe etugoji.

Ere tôro kogudo kajeje. Ere ciwaboe etoiaga bu je keje. Ere meriri bu kudu keje, ciwaboe etoiaga uporu keje.

Nowu meture ao tadawu pariko iere pariko okogereu, moture okoge motu reore kodi.

Erore ino nowu uwuriji (Kaiguji) jamedu; ere kiogoaro kogudo aipo paru kajeje, ere ia kogudo aipo oiado, ere ia kogudo aipo oto keje. Ere nabure oburugu tugu nowu aipo ototo. Ere kiogoaro kogudo itogajeje, iera ra paru gajeje. Ere butore mak’ai: Ere iedo butoreji.

Ere tôro kogudo kajeje pugeje. Ere pariko tugu aoto pugeje. Nowu imo pariko jire egore pariko kudoroeiarireu’, oino nowu imo parikoji.

Icare eregodure Tadugo ae, ere tugera kogudo iera kajeje, ekodo apo kuri bororo kae, ere rakojedo tuku, aroe ao keje. Ere pana jodo tuku keje.

Eregodure Ki Bakororo ae. Ere pariko tugu aoto tuku. Eragojere tu pumegi tu oino, aroe ao keje.

Du keje icare ere tôro kogudo nowu makareuge ekajeje. Ere etaipo kogudo kogudo ataora tabo. Ere pariko tugu etaoto. Ere kiogoaro kogudo eidogajeje, ekera ra parugajeje. Ere ciwaboe etoiaga udo nono eiamedu reore. Icare ere toro upodo ebo. Kogudo ekajeje. Icare ere eiado, ere etagedudo.

Du keje icare eregodure nowu Ki Bakororo ae, eregodure nowu Tadugo ae, egore: Ca! Ino ei.

Mare ere eerduwado marigudu, kodire ewogwakare boeto.

Du keje icare Ki Bakororore tugera bu taobarugajeje, tui tuie towubo baruto du tabo.
Tadugore tuie towubo baruto jamedu. Ure cewu pano jodo togwato, du tabore ure tado baruto.

Nowu Ki Bakororo, nowu Tadugo ere turodo bega bega bega, taiwo tabo baruto.

Nowu Ki Bakororo akore: Imo ho u! (20x), oinore ure tuie roto baruto, nowu tagoino du tabo.

Nowu metuia Tadugo, ure cewu pana akodo. Ure akodo: kugu kugu kugu kugu... Nowu tumeduia ura tonaji.

Du kejere cewu Bakarae eture: Ere pobe tu je, ere tugana pemegareu bu togudugajeje, tugudu tabo: Ka! Ga ga ga ga. (3x) Egore: Kodo bororo kae!

Eiemagudure bororo kae tododai.

Ekodure bororoji... Nowu eiemagudu tabo bororo paru kae.

Ere tuwuredo tu... egore: M…! Nowu Ki Bakororo, nowu Tadugo ekujiagi.

Du kejere cewu Kaigu, cewu Arogiareudo icare eregodure pugeje, mare tododaire eiemagudure. 

Egore:	Hu hu... Io ho... Ho...
Hu hu hu hu... (2x)
Io... ho... 
Io ho ho... Ho o... (2x)

Tui ciemagu du tabore eroino.

Nowu etaregodure ureore oragudure tu... Oragudure tu... Nowu tore ewugeje.

Akore: Iage etaregodu pugeje. Ga! Ba! ga!

Nowu urareu uragodure nono. Du keje nowu metuia ure pana akodo nowu tumeduia ura meji. Ure nowu pana akodo: kubu kubu...

Nowu metuia akore: Imó ho! Imó ho...!

Nowu etuo Kaigu akore:	Hu hu u...
      Io... Ho o... Ho o...
      Io... Ho o... Io ho o... Io...
      Ino... Wu Ino o wu... Arinao koiaiu
      Ino... Wu Arinao koiaiu akuriae jawareia ho o... Jaware...
      M m m...
      
Nonore akore tu tu tu, nowu tore etaregodu keje.

Nowu ia metuia Ki Bakororo akore ino jamedu.

Nowu etuiorubodare (Tadugo) akore ino jamedu nowu tuguie panaji, akore: Kugú kugú kugú...

Nowugere icare eedu rakare bororo keje, nowugere eedu raire bororo keje.

Etagedure Oca Kudureu jokora piji, du kejere icare eiamedu ure ciemagu bororoji pobe (2x).

Du keje icare tôro kiwujedure epiji, du kejere icare kiogoaro kiwujedure epiji, du keje icare pariko tadure etao piji, du kejere icare cewu taipo kiwujedure etao piji.

Enure eerdu amado boekoriji.

Icare ere jeto nono aroe ao keje.

Icare Kaigu, Barogo Bororo, Barameri, Poruiepa, Aromerere, Koiwa Aogejewu, icare ere bapo maku Tugarege etai, Tugaregewo bapo bu nowu aroe enoroe bukeje.

Icare ere KIDOGURU PARA, ere ROIA GIGUDU to.

Icare eragodure, eragodure, du keje icare ere akedudo, icare ere tura kado.

Du kejere cewu aroe etuo aregodure, kodo kuri, ure tumugudo tu ewure paru. 

Icare ere toroe to pui ae, bapo to pui ae, pariko to pui ae.

Ca! Oikare imadure tabo, akore: No... No no hu... Hu hu...!

Du keje icare ure cedo toro tabo, ure jeto tu... Tuieda keje.

AROE BAKARAE ENO BAKARU

Aroe egore:	Aroe cegireo. Aroe Bakarae cegireo.
      Aroe cegireo. Aroe Jeware cegireo.
      Aroe cegire. Aroe Ke cegireo.

Ca! Egogodure: M m m m m...

Icare eture bato, enure tugodu awadure bato tugudutabo. Mano piji (kuruga piji) etaregodure.

Icare Oca Kudureu rekodure etogi mea tabo, akore: Tarodo po ei, tagonagodukare ei, imire itonagodure ei…

Ure tuiebu bai kae jii... Ta! Etogi. Kodo... Etae, akore: Tagimejera pa?

Egore: Pagimejera reo!

Ure to mea jodo jagi ji.

Agore: Kakoduwu boe akiba aroino? Kakodiboe tagiba tagaregodure?

Ka kodiboe tagiba tabadure boe kajeje?

Icare nowu eimejera (Bakaraedu) akore: Boe kodiboe cegi karega cedaregodure. Bo kodiboe cegi karega cenododure. Boe kodiboe cegi karega cebadure boe kajeje (akore nowu Oca Kudureuji).

Akore: Aroe cegire ceroino, aroe cegire cenagoino, aroe cegire cenododure, aroe cegire cebadure boe kajeje. Aroe Bakarae cegire ceroino. Akore oino.

Du keje icare nowu Oca Kudureu ure todomo kajeje: M...!

Inaire taroino tai, inaire tagagoino tai. Imire itonagodumode tai. Du kodire boe eekuigamode iroi tai ebo duji.
Icare ere tumagu ai tu...
Du kodire roino ei jiii... Oino rugadu.

17. AROE OKOGE BAKORORO, OKOGE KUJAGUREU
(Badojebage eno)

Bakorokudu uwadodure Aroia Kurireu ae, akore: Akado aerubo bogai.

Arua uwadodure Mano Kurireu bogai, akore: Akado aerubo bogai.

Icare barogwa kododure, meri jeture 7 hs keje, du keje icare Bakorokudu uture tuwobe emuga kae, Arua uture tuwobe emuga kae.

Emagore tuwobei, egore: Boe baado! Ceregoduwo pagagu aroe etae.

Icare ere kodo baado. Du keje icare eregodure etae.

Bakorokudure tugera kogudo Aroia Kurireu iera ra parugajeje, Aruare tugera kogudo Mano Kurireu iera ra parugajeje.

Icare ere ekujagudo, icare ere eporaido ico tabo, ere enogwa codo. Ere ekera ra paru codo, ewure ra paru codo. Ere nowu Okoge Bakororo (Aroia Kurireu) momo codo pobe tuku.

Nowu Okoge Kujagureu (Mano Kurireu) uporai bokware: Kujagu mae nure.

Icare ere tôro kogudo ekajeje. Ere kiogoaro kogudo ekana kajeje, ekera ra parugajeje. Ere akigu bu ewogeje, ere batagaje bu ewugeje, ere bokodori bu ewugeje. Icare ere pariko kogudo etao kajeje. Icare eture ebo bororo kae. Ere ewuredo bororo keje tu.

Icare egogodure tuduwo. Egore: M m m...

Du keje icare eture: Cuku cuku cuku, tui ciemagu du tabo.

Ere tuwuredo nono aroe ao keje, ere tamudo biega tu je. Du keje icare eture pugeje: Cuku cuku cuku. Nowu turoia jire emaragodure emaragodure tu tu rugadu.

Ca! Icare ere ciemagu pugeje: cuku cuku cuku. Ere tuwuredo nono aroe bure keje.

Du keje icare eture pugeje: cuku cuku cuku, tudui rugadu du tabo.

Ekodo jii... Nowu tugoda paru kae. Ere tuwuredo tu aroe ao keje.

Du keje icare ere tôro kiwuje epiji, ere pariko kiwuje etaora piji, kiogoaro ere kiwuje ekana piji. 

Icare akedure, du keje icare Bakorokudu, Arua, emagogodure tuwiemagei, egore: Tarego bapo kae!

Egore: Bapo maku Tugarege eiamedu ai, eragoduwo tuiaduji.

Icare eragodure.

Eragodu akedure, ere turagodu kado. Icare aroe uo aregodure, ure tumugudo tu, ewure paru. Icare ere nowu toroe to pui ae. Ere pariko, bapo, ere mak’ai.

Icare akore: No... No no hu... Hu hu…!

Icare uture tabo jii... Toro tuieda kae, ure jeto tu tuieda keje.

18. AROE BOKUMODOGE
(Bakorokudu, Arua, Oca Kudureu)

Nowure icare Boe ewadodure.

Nowure icare Boe ekare aremo eerdudo turoino jiwuji.

Bo eegore nowuge etaregoduie moto piji, motoie ure tuiado ei.

Eiere Bokumodoge.

Icare Oca Kudureu, Arua, Bakorokudu, ere tugeragu ei, meri jeture pagudu jitu tabo.

Bai tadare boe emaragodure ei.

Icare ere tugeragu Birimodoji, ere mugudo tu. Eregodure Mano Kurireu ae, re mugudo tu.

Icare ere buke tugu etaoto, ere kogudo eidoru kajeje tuku, ere tugana tugu etaoto tuku. Ere kogudo eidoru kajeje tuku.

Nonore boe ere epemegado nono bai tada.

Icare ere tôro kogudo ekajeje, ere kogudo ekogajeje kurire rugadu.

Ere ewure codo. Ere eeku kejewu baireu bu eeku keje. Kigadure tubadui eeku keje.

Du keje icare ere eno kado otorobaro pemegado, kogudo.

Icare ere arago maku etai. Du keje icare ere cewu eno kado otorobaro ere jebu. Du keje icare ia emage remawuge ere ewaborogu maku etai.

Du keje icare ere ekeroia maku etai.

Nowu Birimodo akore: Uko uko omu u omu u...

Nowu bapo akore: Cuku cuku…

Du tabore Birimodo akore: Uko o, Uko o, omu u, omu u...

Etaora amagadure pudogi du tabore eragodure nowu tugeroiaji.

Mano Kurireu akore: Kugo... Kugo... Omu u, omu u...

Birimodo akore: Uko... Uko... Omu u, omu u...

Mano Kurireu akore: Kugo, kugo... Omu u, omu u...

Birimodo uture tuboru tabo. Rerure tuboru tabo.

Mano Kurireu uture togea tabo.

Ere nowu eno kado rakojedo pumegi, woe baimanagejewu keje.

Du kejere eture bororoji turagodu tabo, tureru tabo, nowu tugeroia rogu tabo.

Icare epuredugodure nowu to kado kae. Du kejere icare emaragodugodure. Ere turodo puku, turodo puku, nowu turerui inodu kajeje. Boekori nure ei.

Ere nowu turagomage epagududo.

Eturagomage ererure ebo, ere baku jukodo ei, tureru tabo.

Icare ere turodo puku, puku je, du keje eturagomage erore já, erore já... Ei.

Icare etaregodu nure nowu to kado kae. Epuredugodure nowu to kado kae du kejere icare ia boe emagogodure, egore: Tamearudu awadudo tai! Icare epuredugodure to kado kae!

Icare boe eregodure toro boeto toro. Iage erudure bai ao kae, boe eerduwo eroi pudui duji. Bo eerduwo ei nowu kado tugu tuwureto moto kae duji.

Icare etaregodure nowu to kado kae. Du kejere ere cewu tuwaborogu maku Oca Kudureu, Arua, etai.

Du kejre icare ere tumegido pa je, cewu to kado kae.

Kodire ere nowu tuwaborogu makudu kejere, cewu eturagomage eregodure, tubagudu koia ece.

Eregodure rugadu toro boeto toro.

Emage remawuge ere taredo to kado kae, ere tudugu ta ta... Ere tudugu ji taci.

Ere tugu ipare ewureto taci moto kae. Ewudure. Ere arago to i... Ca! Ere arago to i... Ca!

Mare ipare remage nowu utrago jetukare nowu iparei: Padure eperagajeje po motoji, jetukare ei.

Oinore boe egore toiogwari tabo, eroi ei duji!

Icare ere etagedudo moto kae, du kejere eregodure ba okwaji. Awu nabure, awu cachiworo, awu bai paru jire erugodure pugeje.

Ékodure, etaregodure puae, du kejere ere turemo baito.

Ere tugera ra nowu kado piji.

Etaregodui puae du keje, boekori akedure epiji. Du kejere ere tugera ra ca, nowu kado piji, boekori akedui tubiji du keje, icare ere turemo baito.

Nono icare eragodure pugeje, ererugodure pugeje, bai otoji, ecewu turoiaji, nowu tugeroiaji jamedu.

Noweu Birimodo akore: Uko... Uko... Omu u, omu u...

Nowu metuia Mano Kurireu akore: Kuko... Kuko omu u, omu u...

Oinore egore tugodui bai otoji.

Icare ere tuwuredo.

Ere tugeragu ei, icare ere tôro kiwuje epiji, ere cewu buke tawuje etaora piji. Ere cewu eeku kejewu tawuje etao piji. Ere eimo mace ikawa ta etao piji. Ere cewu ewure co, ekera co, ere kabi, ere rawuje. Areme eerdumode jitu duji.

Nowure icare bapo padukare keje, roia padukare keje.

19. AROE KUREDOGEDU
(Badojebage eno. Arua)

Boecoji, Arua akore Mano Kurireuji: Atudo bakujebiji Kuredogedu apo.

Akore: Barogwato, meri jetumode woe (3 hs) du keje, ature mato.

Ure ukerogu mak’ai, ure ukuika mak’ai.

Akore kaidaga ai co amode bu akaora kajeje, oino woje, oino woje pugeje. Amode ia bu awugeje, amode ia kogudo akaora kajeje, amode ia kogudo akera ra paru gajeje, akidogajeje, amode ia kogudo awure ra parugajeje, amode ia kogudo akajeje.

Icare amode akogwa tugu ikato: Wu... Wu... Wu...

Akore: U! ema rugadu! Ema rugadu!

Icare uture toro (Barogwa kdodu tabo uture).

Makore toredujeji, akore: Imeruwo, ikoduwo jii... jice jewu jukoe eeda kae. Nonore iordu kuricigore jukoei, nonore imearudure juko akoji. Ikodo jii pugeje, icare imearudure ia akoji, akore: Kbiu! Kbiu! Kbiu! Woje tori oto keje.

Oreduje akore: E! Ema rugadu, ema rugadu, ema rugadu. Juko aeraga boire ii, juko aobiri boire ii.

Akore: Itaregodumode boecoji. Oino.

Icare uture. Kodo jii… Toro... Jemarure... Nowu jukoe ewogai.

Okwagurure, akore: Bsiu! Mato! Iordudo jukoei woe! Akore: Psiu! Mato! Juko arego woe.

Icare mearudure joko akoji. Juko akore: Kwá kwá kwa!

Icare uture bogai, jordo ji, itugodo ji, ure bito. Itugodure iaji pugeje, ure bito.

Icare uture. Kodo jii... Icare ure jorugo. Ure cewu to jukoe ewu kowu. Icare ure ewiri kigadudo. Ure peguru rogu bowuje, ure kabi, ure nowu peguru rogu ko.

Du kejere icare uture tabo cewu tumuga rogu kae. Ure tugeragu kaidagaji. Ure tugeragu oroji. Icare uture tabo cewu tumuga rogu kae.

Icare ure boe to nowu ira roguji tu tu tu, unure rogu amudo tuwo kogudo tugajeje.

Icare ure akedudo. Icare ure kogudo pudabo, ure bu toreagajeje woe, ure bu tuwugeje, ure kogudo taogajeje, ure kogudo tuganagajeje (cidogajeje), ure kogudo tugera ra parugajeje, ure kogudo tubeagajeje, ure kogudo turajerigajeje, ure kogudo tuwure ra parugajeje.

Ca! Du kejere icare ure togwa tugu nowu tuguikato. Ure togwa tugu: Uu... Uu... Uw...
Icare ure rakado: Uu... Uu... Uu... Ure cewu jukoe kugure eedo toreai tu.

Icare uture. Aiwore meri jeji tu... meri jeji tu... Meri puredugodure nowu jerira kae (3 hs), du keje icare ure nowu jukoe kugure ure enorogu bararedo tu ia boetoru tada. Du kejere icare uture bato, nowu kuredogedu ro tabo. Ure togwa tugu nowu ikato: Uu... uu... u... uu..., ure turodo nono nowu ika ako reore. Uto tuibagi toro nowu ika ako tabo: Uu uu uu uu uu uu...

Ure akodo: Uu uu uu uu uu uu...

Ure ako rakado: Uu uu uu uu uu uu... Tugodui toro boe etae.

Boe emearudure nowu ika ako jitu keje, boere iogwarido. Boe egore: Wa...! Oino tumearudui nowu kuredogedu ukuika akoino duji.

Kodure jii... Icare aregodure bato.

Boe eregodure togi. Nowu uragomage ere betureboe, pobo, ere reko togi, kuduwo, pobo boiie ji, betureboe boiie ji, ruwo kicarugoduie.

Mea boiie ji, ere mae mak’ai. Egore uiagu jorubo barigu tubiji, oinore egore ji.

Icare uture, uture bororoji, nowu ika ako tabo. Icare aregodure bororo paru kae. Ere iogwarido ji: Wa...!

Jore toro baito. Ure turemo baito krai! Kodure bai otoji pugeje jii... Aroere iogwarido ji: Wa...!

Ca! Du kejere icare ere tugeragu ji. Icare ere nowu imo kaidaga kiwuje epiji.

Meri rekodu tabore eroino.

Ca! Du keje icare ure tamudo biega tu je. Du keje icare uture bakujebiji pugeje, cewu to jukoe kugure ewogai.

Icare ure tugeragu ei. Ure tudugo, tuwaiga, ure pemegado tu. Ure ia raru tugu tuwiato. Ure ia aro maedo tuie joki. Keadukare tu boe inoduji

Ure nowu turo biado rugadu nowu toreduje piji, jorduwa bokwawo.

Icare uture bato.

A! Oreduje mearudure bure akoji, du keje icare ure tuiebu togi.

Akore: U! Icare awogwa kidugodure. Kaba jiba aroino? Aroe Kuredogedu aregodu. Icare awogwa peragadure.

Icare nowu imedu akore: U! Imearudure. Itogogodure, inagore: A! Iaboere.

Akore tuwiapagaie tu... Nowu ika akoi ionono: Uu uu uu uu...

Tagoie: U! Aroe etaregodu! Itaidure iorduwo, macare itaregodu marigukare. U! M! Kocare! Iordukare ji!

Oreduje akore: U! Aerdukae.

Inure awu jukoe kugure ewu kowu, kocare boecodure ii...

Du keje icare uture baito. Ure nowu boe ewie. Akore: U! Kocare tare aroe etudo ikoda piji.

Egore: U! Boekimo.

Ure turemo baito, boe ere nowu kaidaga kiwuje piji nono, boe eragodukare. Boe enure boedo pi tuku rugadu.

20. AROE MERIDOGE
(Badojebage eno)

Arua, Oca Kudureu, Bakorokudu, eregodure adugo biri kae, eregodure aigo biri kae, eregodure ipocereuge ewiri kae. Meri jeture pagudu jitu tabo.

Areme eerdukare awu aroeji.

Icare ere tugeragu Mano Kurireuji, ere tugeragu Birimodoji (arire Aroia Kurireu; merire Mano Kurireu)

Ere emugudo tu...

Meri mugure adugo biri keje, ari murgure aigo biri keje.

Ipocereu biri kogure ekana tabo. Ekerare nowu ipocereu biri tabo jamedu, ekerare nowu aipobureu biri tabo jamedu.

Ícare ere eiado. Icare egogodure tuduwo. Egore: M... M...

Mare Aroia Kurireu akogodure boetoji, du keje Mano Kurireu akogodure.

Nowu tumeduia akore: M... M...

Ure tugera to nowu adugo biriji pa pa pa!

Du keje icare ure turagojedo. Ure nowu adugo barigu aoto, icare uture: M...

Ekodo bororoji tu... Ere cewu adugo biri, aigo biri, to motoji po po! Tugodui bororoji.

Ekodure bororoji ji...

Icare kudugodure, akore: A...! M...

Nowu uwie kudugodure pugeje: Ka...! Ka...! Tugodui puapo.

Etaiwore pui tugodui bororoji. Ere nowu adugo biri, aigo biri to motoji; po po po.

Ekodure... Ere turemo baito, du keje icare ere tugeragu ei, ere nowu adugo biri, aigo biri, ere maku nowu tuwage etai (Bakorokudu, Oca Kudureu, Arua, etai).

Icare ere tugeragu Meri Jokimoiodoge ei pugeje. Ekudure pu kudure rugadu.

Ere tugeragu Butoregaduji, ere tugeragu Aroia Kurireuji, icare ere nowu adugo biri, aigo biri, ere maku etai pugeje. Icare egogodure, egore: M...

Ere todoguru to cuku, nowu adugo birito. Nowu ipocereu, aipobureu biri kogure ekana tabo, ekerare ema jamedu.

Icare eture bororoji. Nowu tuganare ere paradudo oino tumegi, bororoji.

Du keje ekudugodure, egore: Ka...! M...

Nowu metuia kudugodure, akore: Ka...! M... tugodui bororoji.

Aroe enojagodure ei, egore: Psiu...

Ekodo bororoji jii... Nowu turoino du tabo para para para.

Eto bororoji mito tu je, du kejere ere turemo baito.

Du keje icare Ki Bakororoure tugeragu Bapara Kadojebagei: Meriri Baru jire ure tugeragu, Akaruio Boroge jire ure tugeragu.

Nowugere icare ba kogure oino ekajeje, kogure oino etaora kajeje, kogure ekera ra parugajeje, eidogajeje, kogure erajerigajeje, kogure ewure ra parugajeje. Du keje icare ere ia oro maku etai, ere awu orodo pobe ma awu metuia bokware, ere iado pobe ma awu metuia bokeare, awu iera awubowu ure puibiji nowu metuia ieraji jamedu.
Ekera akuru nure puibagi oro tabo. Egore: Ka...! A... A... M...

Meriri Baru rerure tuboru tabo; metuia Akarui Boroge rerure togea tabo: etu nure pudogi bororoji. Ekodo bororoji jii... Ere turemo baito jii... Ere tamudo. Icare ere mea maku etai. Egore: Imuga paru kejewu reo! Ioga paru kejewu reo! Imedurogu paru kejewu reo! Aredurogu paru kejewu reo! Ituie paru kejewu reo! Inodowu paru kejewu reo! Iedaga paru kejewu reo!

Icare akedure.

21. AROE EKUIE CIBAIWO
(Iwagudu faz para Bokodori)

Meri jeture woe paeriraji (3hs). Du tabore Aroia Kurireu, Butoregadu, ere tugera bu Ecerae etao keje. Ei pobedu egore: Psiu! Atudo bakujebiji.

Boetoji Kaigu, Aromerere.

Icare ere tugera bu Ecarae eiamedu boe keje, egore:	Atudo bakujebiji.
      Atudo bakujebiji.

Egore: m m m...

Ca! Boecodure, icare boe enudure. 

Icare barogwa kododure. 5 hs kejere icare eture.

Kaigu uture tumeduia Barameri apo, Aromerere uture tumeduia Inokuri apo, cebegi.

Kaigu uture woe cobugi. Torobaru uture cobugi. Badojeba Kudoro uture cebegi, Ki Bakororo apo.

Badojebage Cebegiwuge eture cebegi, Cobugiwuge eture cobugi.

Kie Cebegiwuge eture cebegi, Cobugiwuge eture cobugi.

Bokodori Ecerae Cebegiwuge eture cebegi, Cobugiwuge eture cobugi.

Bakoro Ecerae Cebegiwuge eture cebegi, Cobugiwuge eture cobugi.

Paiwe eture cobugi.

Apiborege Cebegiwuge eture cebegi, Cobugiwuge eture cobugi.

Iwagududoge cebegiwuge eture cebegi, Cobugiwuge eture cobugi. Aroroe Cebegiwuge eture cebegi, Cobugiwuge eture cobugi.

Meri jeture woe pagudu jitu tabo (9 hs) eture bakujebiji, eture cibaiwo kae (parira kae), tôro kae, kaidaga kae jamedu.

Icare meri aregodure 15 hs kae du tabore awuge ere tuiodo puwugeje jeto. Emarido biegare tu je. Icare ekudugodure, egore: Gae... Ga ga ga... M m m m...

Ere nowu cibaiwo rogu akodo: Ki ki ki ki...

Ere ika akodo: To to to to...

Ere pana akodo: Gu gu gu...

Egogodure du: M m m m...

Ekodo mato rugadu. Eiore bororoto... Ere tuiodo puwugeje, ere tugirimi tuibagi pugeje, ere tuiodo tuwugeje, icare ere tado bororoji:	Du du du...
      Gu gu gu gu...
      M m m m...

Icare cebegiwuge etaregodo pugeje.

Boetoji etaregodure marido tabo bororo kae, egore: Wi wi wi wi.

Eture toro tuibagi toro... Taci...

Eiore woe bororoto pugeje: M m m m...

Nowuge ebore Aije kodure, akogodure: Pr... pr... pr...

Ere iogwarido ji wa...! M m m...

Icare ere pobo batarudo etai, egore: mato, mato mato, mato, ake pobo kae.

Boetoji Aroia Kurireu, Tadugo, Okogebowu, Butoregadu, Bokodori Ecerae etaroe tabo.

Etaroe tabore Tadugo kudure poboce, Okogebowu kudure poboce, Aroia Kurireu kudure poboce, Butoregadu kudure poboce. Mano Kurireu, Kaboreu, Birimodo, ekudure poboce. Bakorokudu utaroe tabo Mano Kurireu kudure poboce.

Akaruio Bokodori utaroe tabo Birimodo kudure poboce. Ki Bakororo utaroe tabo Akuie kudure, Kuruguga kudure poboce.

Oca Kudureu utaroe tabo Meriri Baru kudure poboce.

Icare ekudu akedure. Icare aroe ekudu akedure.

Du keje icare ere aroe eto pui, bororo oiado.

Icare ere kodo bu ewugeje, etaogeje. Ere marido mugudo woe etoiadoda.

Du keje icare ere ika maku Bakorokudu ai uwo ika ako bu ewugeje. 

Icare ure togwa tugu nowu ikato. Ure nowu ika akodo: Tr tr...

Aroe egore: M m m...

Ure nowu ika akodo: To...

Aroe egore: M m m...

Icare ure nowu ika akodo : To to to to to...

Aroe egore: M m m m m...

Icare boere pi tuku.

Boe makodure. Du keje icare ure nowu ika akodo pugeje.

Ure akodo to to...

Aroe egore: M m...

Ure akodo : To...

Aroe egore: M m...

Ure akodo: To to to to to to...

Aroe egore: M m m m m m...

Du keje icare aroere turagojedo. Icare aroe ererugodure.

Aroe egore:	M... M... M. M... A m...
      M m m... Iaga gae ga ga gae Wa...!
      
Du keje icare aroere turemo baito tunuduwo.

Boe ere bai mi du pemegado. Nowu mea uru areme eerdumode ji toro baitoduji. Eerdumode ji du keje, nowu aroe ekorigodumode ei, emode ewido, emode akedo ei du kodi.

Ca! Du keje icare iparere tudugu ba okwaji uwororeugei, enure tugera bu etao keje, du tabore egore: Psiu! Ioga, parawo! Psiu! Imuga, parawo!

Boe eiamedu: imedu, aredu, jamedu kejere iparere tugera bu.

Ere tugeragu bapoji, parikoji, ca ca ca.

Akedure, icare ere reko baoiado. Du keje icare ere nowu bapo maku uragodumodewuge etai, umode tumugudo Roia Mugureu jiwuge etai.

Icare eragodure Roia Mugureu Boecojiwuji

Du kejere icare ia boe uragodure aroe eiogi, woe bai tada, ere pobe, ere pagera awubodure.

Oinore egore tura tabo, egore: Aki... Rowo, akiirowo bariguduiagu Ecerae Bakororo ukiga okwa bukorire.

Parira (cibaiwo) akore: Ci ci ci ci...

Powari akore: E... E e...

Ika kore: Ka ka ka... Ka... Ka... Ka...

Aroe egore: M m m...

Boecoji, boekare aroe enududo kuri je.

Icare Roia Mugureu akedure, du kejere icare boe emagore Maranaruieji...

Boe egore: Marenaruie eigoia maidodo jetuiarega, atugo uruberi kadodu jetugaie ukudawu aiewre baia bukorire. Marenaruie eigoia maidodo jetuiarega...
(Merenaruie de Iwagudu, depois o de Aroroe, Apiborege, Paiwe, e depois os dos Ecerae.)

Icare, Marenaruie akedu kejere icare Boe egore: Tugarece ewainotu jeturegaje.

Du keje icare Boe egore:	Vacinoko ike moiawereu.
      Aicereu uwaiga.
      Uke aitororeu uwaiga.
      
Icare barogwa kododure. Meri jeture woe boe ekuduji du tabore Aroe ako padure boe kajeje pugeje.

Bakororo akore: M m...

Ure togwa to nowu ikaji: Ka... Ka ka...

Ure ciemagu tabo: Cuku cuku cuku...

Ure togwa tugu to pugeje: M m... Ka... Ka ka...

Ure ciemagu tabo: Cuku cuku cuku.

Icare nowu ika tumegido tabo paci paci.

Du kejere nowu aroe egore: M m m...

Rerugodure. Ure tumegido tabo paci paci paci.

Icare Aroe Ikaiare uture pugeje Bakororo rekodaji.
(Bakororo Ikaiare rema. Iere pobe: Iere Bakororo, iere Ikaiare)

Ure togwa tugu nowu ikato. Ure nowu ika akodo: Do do do do do do...

Du tonajire aroe egore: M m m m m...

Aregodure aroe enodo kae, ure tumugudo biega tu je. Du kejere icare uture tuibagi pugeje, ure togwa tugu ikato pugeje, ure ika akodo: Do do do do do do... (2x)

Aroe egore: M m m m...

Kodo kuri tugoda paruto, ure tuwuredo nono. Icare ere pariko ta ao piji. Nonore icare ure tugera ra (akedure).

Du keje icare Akaruio Boroge, Kuruguga, ere tugeragu Kurugugoei pugeje. Kuruguga imedure Mano Baru; Kuruguga aredure Birimodo.

Icare ere tugeragu Butoregaduji: Buturegadu, Kuruguga oro rema...

Akaruio Borogere tumugudo marido aogeje. Ure akodo: Psiu psiu psiu... oino, nowu tugje, tuo eroi ciemagu tabo du tabo duji.

Mano Kurireu iedure iwodu aruji, Birimodo iedure iwodu aruji, Birimodo iedure iwodu aruji, Butoregadu iedure iwodu aruji.

Mano Kurireure nowu iwodu aru to pui pa pa, nowu iwodu aru tabo Butoregaduji.

Butoregadu akore: Pasiu psiu psiu.oino ji.

Nowu Birimodo ure iwodu aru to pui pa pa, Butoregaduji.

Butoregadu akore: Pasiu psiu psiu! Oino ji.

Du keje icare Butoregadu ure turagojedo taci cuku cuku cuku...

Aroe egore: Wa...! Ui turagojedo du keje.

Ure ciemago tabo cuku cuku cuku, ecerae eiaogwai.

Icare akedure. Ere nowu iwodu aru maku Birimodo ai.

Nonore icare eimadure nowu iwodu aru tabo, egore: No... no no hu... Hu hu...!

Icare eture tabo, tumuga kae. Icare Akarui Boroge uragodure tugeroia giguduji, nowu tuiedagamage eno iwodu keje. Du keje icare Birimodore nowu nabure bari (powari) maku Kuruguga ai.

Kurugugare kuruguga bari (parira) maku Baitogogo ai.

Ere emugudo pumegi.

Aroe egogodure: M m m m...

Icare ere togwa tugu cewu toroeto.

Nabure barire akogodure jao.

Du keje icare aroe egogodure, egore: M m m m...

Nabure bari akore: Re re re re re re...

Aroe egore: M m m m...

Akedure du keje icare aroe re ciemagu bai toji: Pr pr pr pr...

Aroe ere parira akodo: Ji ji ji ji ji...

Aroe ere powari akodo: Rererererere...

Ere karao bari akodo.

Ere tugó bari (powari) akodo: Tugó, tugó tugó...

Ere tagae bari akodo: Tagae kri! tagae kri!

Ere koge ewari akodo: Tugi gi, tugi gi tugi gi... 

Ere arigao bari (de Iwagudu) akodo: Wu... Wu wu wu wu...

Ere edogodogo bari akodo: Icó. Icó, icocó, icocó, icó icó... Ere kuruguga bari akodo: Uiú, uiú, uiú...

Ere nabure bari akodo: Ererere, ererere, ereré, ereré... Aroé, aroé, aroé, aroé, ererererere...

Akore:	Aroé gae gae...
      Aroé gae gae...
      Aroé aroé... Aroé gae gae... Rererere...

Aroe egore: M m m m...

Icare aroe ere tuiebu maridoji. Utugarece tudure ei. Icare ererugodure marido tabo: Br br br.

Ererugodure tabo pugeje, egore: M m m... M m m... Gae gae Wo...!

Oino. Du keje icare ere tugera ra piji.

Icare ere ciemagu bai otoji, egore: Ga ga ga ga ga ga m m m...

Ere togwa tugu nowu powarito: Rererere...

Nowu ika jamedu: Do do do do do do...

Du keje icare ekiorogodure.

Icare Badojebare ererugo AENOGWAJI.

Akore:	Aenogwa eko baraia eceraie.
      Meremere eko baraia eceraie. 

Icare egore: Wa...! Egore: M m m...

Du keje icare ere turemo. Icare Aroe Enogwari padure ewugeje pugeje:	
      Hu u. Hu u.
      Inowu arinao koiaio jewareia ho o...!
      Jewareio ho o!

Akedu kejere icare Kaigu kudugodure aroe etuwo, Aromerere kudugodure aroe etuwo. Ekudugodu akedu kejere icare aroe eture.

Egore: Wa...o...! Wa... o...!

Du keje Boe eegarere. Boe egore: Ho...o...!

Du keje icare Boe eragodure aroe enoroe keje:
      
      Wacinoko:	Uke kireu (adugo)
      Uke pobogoreu (aipobure)
      Uke biereu (ipocereu)

Awu roia akedu kejre icare Boere No no hu’ bu aroe enoroe keje.

Ia aroe ekuie powari meture micigu tada, ia aroe ekuie powari meture kodobo tada.

Nowu imo pariko meture micigu bora tada. Aroeceba meture tada jamedu. Tumode reruia ta du kejere ere tawuje piji turerugoduwo tabo. Tôro, marido, kaidaga, tugudure mototo.

Parira bararere bai otoji.

22. AROE MANO
(Aroroe eno)

A – MANO KURIREU DE FUNERAL

B – MANO KURIREU FORA DO FUNERAL

Taiagu iku reko Mano kae.	

Tagire tare ilu reko mano kae toro!
Tagire tare ilu reko atugoio Mano kae toro!
Tagire tare ilu reko enawuio Mano kae toro!Tagire tare ilu reko uruguio Mano kae toro!
Tagire tare ilu reko oiagaio Mano kae toro!
Tagire tare ilu reko ukigaio Mano kae toro!
Kuiada jodo ewugeje toro!
Kuiada kuru jodo ewugeje toro!
Mea jodo ewugeje toro!

1 Ino kuruie,
    Ino kunanae
    Ino adorodoge,
    Tagire tare iku reko toro Mano kae!
    Pobo jodo ewugeje toro!
    Mea jodo ewugeje toro! Ewugeje Toro! 
    Wo...!

Iku reko Mano kae
    Iku reko atugoio Mano kae
    Iku reko enawuio Mano kae
    Iku reko uruguio Mano kae
    Iku reko akirio Mano kae
    Iku reko oiagaio Mano kae
    Iku reko ukigaio Mano kae.

2 Atugoio okwa
    Enawuio okwa
    Uruguio okwa
    Akirio okwa
    Oiagaio okwa
    Ukigaio okwa

Mano okwa arowe
Atugoio Mano okwa Arowe
Enawuio Mano okwa Arowe
Uruguio Mano okwa Arowe
Akirio Mano okwa Arowe
Oiagaio Mano okwa Arowe
Iku remoduio Mano okwa Arowe
Okwa akirio Mano okwa Arowe
Aru paraduio Mano okwa Arowe
Oto butorereu Mano okwa Arowe
Ika koguioreu Mano okwa Arowe
Ukigaio Mano okwa Arowe.

Atugoio mano okwa (2x)
Atugoio okwa
Enawuio mano okwa (2x)
Enawuio okwa
Uruguio mano okwa (2x)
Uruguio oklwa
Akiriro mano okwa (2x)
Akirio okwa
Oiagaio mano okwa (2x)
Oiagaio okwa
Ukigaio mano okwa (2x)
Ukigaio okwa.

3 Ime ime arowe eregoduiagu atugoio mano tabo Enawuio.
Ime ime arowe eregoduiagu atugoio mano tabo Uruguio.
Ime ime arowe eregoduiagu atugoio mano tabo Akirio.
Ime ime arowe eregoduiagu atugoio mano tabo Oiagaio.
Ime ime arowe eregoduiagu atugoio mano tabo Oto butorereu.
Ime ime arowe eregoduiagu atugoio mano tabo Ika koguioreu.
Ime ime arowe eregoduiagu atugoio mano tabo aru paradui.
Ime ime arowe eregoduiagu atugoio mano tabo ukigaio.

a Mano okwa, Arowe
Mano okwa, Okoge
Mano okwa, Cibae
Mano okwa, Bataroe
Mano okwa, Ikuie
Mano okwa, Merire
Mano okwa, Buturoe.

4 Mano okwajiwu arowe
Mano okwajiwu okoge
Mano okwajiwu cibaie
Mano okwajiwu bataroe
Mano okwajiwu ikuie
Mano okwajiwu merire
Mano okwajiwu buturoe.

5 Cedadugore Mano okwaji
Cegenawure Mano okwaji
Cerugure Mano okwaji
Cedagirire Mano okwaji
Cedoiagare Mano okwaji
Cegigare Mano okwaji.

Arowe eregodure, marido eregodure
Arowe eregodure, jureruko eregodure
Arowe eregodure, buturori eregodure
Arowe eregodure, pana bakororo eregodure
Arowe eregodure, utaboio eregodure
Arowe eregodure, kurugugoe etumana eregodure
Arowe eregodure, marido urugureu eregodure
Arowe eregodure, ukigaio eregodure
Arowe eregodure, oiagawuio eregodure
Arowe eregodure, barubaru aturua eregodure
Arowe eregodure, aiadugoio eregodure
Arowe eregodure, okoge eregodure.

6 Ararowe eregodure marido eregodure
Ararowe eregodure Pana bakororo
Ararowe eregodure Marido urugureu
Ararowe eregodure Kurugugoe etumana
Ararowe eregodure Buturori (jerigigi)
Ararowe eregodure Utaboio
Ararowe eregodure Jureruko (jugo).
 
7 OIEIGO JETUIAGA BOKODORIWARE IGA OIEIGO WARARERE TAGARUIA IROIAREU KUJE EIEGIRI ARE CIMEJERA AROIA BAKORORO TUIAGAJEJEWU ONAWUIO OKWABIJIRE. OIEIGO JETUIAGA. OIOEIGO JETUIAGA.

Mano jia ceregodure
Mano jia ceregodure
Uke moiawereu aicereuge
Mano jia ceregodure
Jure bu pugageje mato
Tagirema taedure nono
Uke rucobureu jurewaracigo (okwa)
Mano jia ceregodure
Jure bu pugajeje mato
Tagirema taedure nono.

8 Oieigo jetuiaga Bokodoriware iga oieigo wararere taagaruia iroiareu kuje eiegiri uredudu are cimejera Okoge Meriribo tuiagajejewu okwabijire.

(Boe ewuredurae Aroe enogwage paru.)

Ipare ekuie meriri
Uke kireu ai kurireu
Ipare ekuie meriri 
Uke orogureu ai tororeu
Akurugugoe etai
Ipare ekuie meriri
Uke rucobureu jurewaracigo
Akurugugoe etai
Jure bu pugajeje mato
Uke jowereu aicereuge (ipocereu)
Jure bu pugajeje mato.

9 Utugarece ewinotu jeture gaje mamuiawu padarogwareu jorigiare etoiaga atugo are cimejera Arowe Bakororo akadugo aroduia awugeje.

Boe EWUREDURAE 

Ako jureia aregodure
Ako jureia aregodure 
Uke kireu ai kurireu 
Ako jureia aregodure
Ako jureia aregodure
Uke orogureu ai tororeu (aigo)
Jure bu pugajeje mato
Tagirema taiedure toro
Jure bu puwugeje mato
Tagirema taiedure toro
Uke rucobureu jurewaracigo (okwa)
Jure bu pugajeje mato
Tagirema taiedure nono
Uke meiawereu aicereu
Tagirema taiedure nono o!

Mato, paduwo Mano kae!

Kuruiedu aregodure kuruga kae du keje icare ere iogwarido ji, egore: Wa...!

Icare ure taredo poboto, kurugato, ure tuiodo nowu manoto, kodure oia kae. Oia keje kurireure ure tawuje, ure to poboto po’, icare ere iogwarido ji pugeje, egore: Wa...!

Icá! Nonore icare eiamedure tawuje.

Egore Kae, kae, kae, kae! Tui tawuje du tabo.

Icare ere to poboto tuiamedu tabo. Ere iogwarido pugeje: Wa...!

Du kejere ere kogudo.

‘Nowu iku tabowuge ere nowu iku kogudo kajeje. Duwugere eno kurire.

Icare ere iogwarido pugeje tuiamedu tabo, egore: Wa...!tui tudugu jitudu tabo.

Icare eture tabo, ere tudo nono jure ruture tudui tabo du tabo. Ere iogwarido: Wa!

U! Nowu enoiogwarire nono nono jure ruture!

Etaregodure bato meri jetui pagudu jitu tabo (9 hs).

Ere iogwarido pugeje: Wa...! Tumearudui ika ako jitu kejere ere iogwarido.

Icare ere tuiado bai paru kajeje, icare ere butudo, ere buredo.

Ere iogwarido pugeje: Wa...!

Ca! Ere baporogu reko: Khu, khu, khu!

Nono badojeba uwadodure, akore: Itore areme, itore nogware kugure, mato, tawo mano reko tawo tawurimage, tawiemage eno mano reko.

Nowu areme ere tudo turugadu tuwo mano reko. Du kode ere tuie jiwudo, ere tugogu tududo, ere turugiri tududo, ere tumearudu awadudo pudui.

Etujemage, etuwiemage egore: Akaba boe eredugodudo ai.

Icare eregodure mano kae.

Nowu etuwurimage, etuwiremage ere tudo turugadu. Icare ere to mano bu nowu tuwobe areme ewugeje.

Icare eture tabo. Ere iogwarido etui tabo duji. Egore: Wa...!

Ekodo tabo jii toro, ere tugo pugori pugori pugori toro tabo, tuba kae.

Taregodui tabo tuba kae, ere buredo tuku tuku tuku.

Icare ere kiwuje, ere kiwuje, ere kiwuje ta, nowu tuba oia keje.

Oinore je kobore.

Icare ere tugeragu taidure jiwu koraji, tugodo riwuduce. Ere udo mitotu mitotu. Etaregodure bato tabo.

Cewu etuwurimage, etuwiemage egore: Ioguduba mageba ekodure boetoji, toro mano pa kae?

Egore: Cegire. Cerae cegi. Cerae cegire cedaregodure boetoji!

Ere iogwarido, egore: Wa...!

Tugarege areme egore: Pagare egoino! Ecerae karega ekodure boetoji. Ewadararodu nure. Tugarege cegire cegodure boetoji.

Ere iogwarido: Wa...! tuiegare tabo.

Ca...! Icare ere baporogu reko, ere togwa tugu ikato. Ere akodo: Chu! Chu! Chu!

Ere iogwarido ji: Wa...!

Jii meri jetui brae etaia keje du kae.

Icare ere UTUGARECE’ to ji, egore:

    Utugarece ewainotu jeturegaje
Mamuiawu rukoreuge etoiaga urugu are cimejera Koge Meririrbo akadugo aruduia awu utugarece ewainotu jeturegaje.

Kanajó põe Erewakawuio no lugar de UTUGARECE.

10 Erewakawuio mamuiawu padarogwareu jorigiare etoiaga atugo aroe Bakororo akadugo aruduia awugeje.

Erewakawuio mamuiawu aroiarireu rukoreuge etoiaga urugu are cimejera arowe bakaroro akadugo aroduia awugeje. OK. Ere wakawuio ere wakawuio erewakawuio.

Du keje icare, meri jetui pagudu oto jitu tabore icare Bakorokudu akore: Taregoduwo Mano kae!

Icare aroe ere tuie bu, ere iogwarido: Wa...!

Ere taiado bororoji. Ika akore: U! U! U! Tugarege etododai.

Arigao bari akore Wau! Wau! Wau! Ecerae etododai.

Boe ere toro taci eregodaji.

Etaregodure Mano kae, ere kado.

Ia aroe etuo uragodure, akore:

11 Oieigo (2x) jewetuiaga Bokodoriware eiga woieigo wararere tagaruia Okoge Cibaiari tuiagajejjewu onawuio okwabijire. Oieigo jetuiaga

Aroe egore: W...!

12 Arowe ekuika okwa paradu oie uke kireu ai kurireu 

Okoge ekuika okwa paradu oie uke bukereu aikurireu

Cibaie ekuika okwa paradu uke orogureu aitororeu

OK Cibaie kuika okwa paradu No nono hu…!!

Arowe ekuika okwa koioioma oie uke kireu aikurireu

Okoge ekuika okwa koioioma oie uke bukereu ai kurireu

OK okoge ekuika okwa koioioma No nono hu…!!

Akore: Aie ewainoko Manodori are ai kurireu uwaiga. Aie ewainoko 

Kanajó não cantou este porque nunca escutou e não sabe qual é o clã dele

Icare ere mano kogudo. Eceraere tumano kogudo, tugaregere tumano kogudo.

Egore: Tagera redo ji

Icare egore: Ca! Ipo to ji.

Icare Kaigure ipo to Ecerae emanoji. Akaruio Bokodori ure ipo to Tugarege amanoji po po po!

Icare ere akedudo. Egore: Mugudo, mugudo! 

Ere mugudo taci! Ca! Ere mugudo pumegi ino tuku!

Icare Bakorokudu, Kaigu, ere tugeragu Aroroei. Kaigure tugeragu Mano Kurireuji, Bakorokudure tugeragu Birimodoji

Egore: Wi Wi Wi Wi Wi...

Eregodo ebo oino puibagi Wi Wi Wi Wi Wi...

Ere tugera to ji pao!

Nowu Kaigu, nowu Akaruio Bokododori egore: Emareo! Emareo! Emareo! Aedagareo! Acarugo reo! Oinore arore ji, oinore akagore ji!

Icare Mano Kurireu akore turagodu tabo, tui tugera bu oino keje: Tumano tabowu eceraie eregodu unace o pureuwore tudugarege eta rena.OK Eregodu unace purewore.

13 Tumano tabowu eceraie eregodu unace pureure tudugarege eta reno eregodu unace purewore.
      
a Tumano tabowu eceraie eregodu unace pureuwore tudugarege eta reno eregodu unace purewore.

Nonogo kuru nonogo kuru kurudodu pijidoroga amana kuje iano tumano tabowu eceraie eregodu unace purewore tudugarega eta reno eregodu eregodu unace purewore o purwore.

Amana kujeiaga koia nonogo kuru kurudodu pijidoroga amana kujeiaga koia orowaraire kurudodu kurudodu opijidoroga

Rorowe eceba wace rorowe ecebawace amoiroga anowagoro kurudodu jeture awororo owotogajeje kurudodu kurudodu jeture awororo owotogajeje

Rorowceba kido roroweceba kido amoiroga awudowure kiadodu jeture awororo otogajeje

Roroweceba kugo roroweceba kugo amoiroga awudowure kiadodu jeture aiogwaio otogajeje.

Du keje icare ere tudugu kuda (Kaigu, Akaruio Bokodori ere tudugu mano kuda: paru epage ere tudugu kuda)

Icare ere tubureagurudo tabo puibagi oino pugeje Wi Wi Wi Wi Wi.

Icare ere tuburedo pumegi tuku!

Egore: Ca! Akaba aoeregadudo ai mano jodo iwugeje duji.

Egore Ca! Ca!

Icare eregodo tabo. Ere iogwarido ji: Wa...!

Ere ko pugori taci, taci, taci. Ere iogwarido. Eegarere turoi tabo duji.

Etaregodure bororo kae. Ere barigu kuri cuku!

Ere iogwarido ji: Wa!

Ere cewu UTUGARECE to ji puigeje.

14 Utugarece ewainotu jeturegaje

a Mamuiawuaroiarireu rukoreuge etoiaga urugu are cimejera Koge Meririrbo akadugo aroduia awu utugarece ewainotu jeturegjje. Ojeturegaje.

b Aiewa wainoko uke bukereu aikurireu woika.
      
Aiewa wainoko uke orogureu aitororeu woika.

Aiewa wainoko uke atuboreu aikurireu woika.

Eragodure ji pugeje. Ewuredorure pugeje, ecewu togwa kodaji. Ere akedudo.

Du kejere ere taimo.

BAKARU

Birimodore aroe erego Manoji. Mare Mano reia parure ure iparedo akudo dugu dugu tu rugadu. Nowu koda rema ukare akudo. Unure tuwure jodo boe keje dugu dugu dugu tu rugadu. Ure boe amudo tuwure tabo tu rugadu.

Icare Mano Kurireu akore: Imi pugeje.

Icare ure Mano reia akudo, ure iparedo Mano reia akurugududo. Ure iparedo boe to boe aoporureuji, joruboji, toriji, i ukwaji, ure edo barigu. Unure Mano reia akurugududo aroe etododai.

Ca! Nowu icare pemegare.

Nowu icare boe eware jii oino rugadu.

C – MANO AKURARAREU

Tugoreceba jordure manoji. Aregodure mano kae, aiwore ji.

Uture tumana Birimodo bogai, akore: Iordure manoji.

Akore: U...! Kaiba?

Akore: Woje, woje tori paru.

Akore: A! Kirabodu! Ema rugadu! Ema rugadu!

Icare Mano Kurireu (Tugoreceba) akore: U! Pawo Aroe tawuje. Pawo Aroe parudo. Akore Bakorokuduji

Icare Bakorokudu akore: Akera bu itao keje.

Icare ure tugera bu ao gajeje, akore: Akagodo aroeiagu tugera to, tuwure to motoji mano akurarareu tabo tumeduia joki, tuge noidoia kugu, noidoia bere, meto dadawu awadu paru tabo.

Icare Bakorokudu akore: Kodire inagoino iedagamage badojebage tage toro!

Kodire inagoino iedagamage badojebage cobugiwuge tagae toro. Tabadure toro.

Kodire inagoino iedagamage Kie tagae toro. Tabadure toro.

Kodire inagoino iedagamage Kie cobugiwuge tagae toro. Tabadure toro.

Kodire inagoino iedagamage Bokodori Ecerae cebegiwuge tagae toro. Tabadure toro.

Kodire inagoino iedagamage Bokodori Ecerae cobugiwuge tagae toro. Tabadure toro.

Kodire inagoino iedagamage Bakoro Ecerae tagae toro. Tabadure toro.

Kodire inagoino iedagamage Boro Ecerae, O Ecerae tagae toro. Tabadure toro.

Kodire inagoino iedagamage Paiwe tagae toro. Tabadure toro.

Kodire inagoino iedagamage Apiborege cebegiwuge tagae toro. Tabadure toro.

Kodire inagoino iedagamage Apiborege Cobugiwuge tagae toro. Tabadure toro.

Kodire inagoino iedagamage Iwagududoge Cebegiwuge tagae toro. Tabadure toro.

Kodire inagoino iedagamage Iwagududoge Cobugiwuge tagae toro. Tabadure toro.

Kodire inagoino iedagamage Aroroe Cebegiwuge tagae toro. Tabadure toro.

Boe egore: M...! Egore: M...! Tu tu tu, tui ciegi du keje.

Akedure, akore: Iaedagamage (2x) Pawo Aroe eerdudo. Pawo Aroe edo tugera to, tuwure to motoji mano akurarareu tabo tumeduia joki. Noidoia kujagu, noidoia bere jodo ewugeje toro!

Boe egore: Ma...! M...!

Akore: Kodire inagoino inodowu (Mano Baru) akae. Akonagodure ai amugudo aiadu paru jitu duji, akogwa jako kaba ji.

Akore: U! kodire inagoino iorubodare akae. Akonagodure atui aiadu kae duji. Kogud akana kajejej, apogora kajeje, bu awugeje, kogudo akaogajeje.

Akore: Kodire inagoino imedu (Kaigu) akae; Akonagodure atui aiadu kae duji. Kogudo akana gajejej, apogora gajejej, bu awugeje, kogudo akogajeje.

Nonore icare nowu Bakorokudu ure bapo reko Kaigu ae.

Akore: Ca! Parumode iogwarido ji: Wa...! Oino.

Du keje icare makomode toro aroe ewogai Bakororoto, Itoboreto, aroe eiato.

Icare Kurugugoere (Apiboregere) pana akodo ji.

Ere iogwarido: Wa...!

Du keje icare ure tugera tugu nowu bapoto. Ure tugera tugu to: jutuki, jutuki jutuki! (4x)

Pana akore khu! khu! khu! khu!

Akore:	Bakoro iado manoji ho o ho o!
      Itubore iado manoji ho o ho o!
      Ke iado manoji ho o ho o!
      Aroia iado manoji ho o ho o!

15 Bakoro oiado manoji o o! O
Itubore oiado manoji o o...!
Itubore oiado okoge manoji o o...!
Aije oiado cibaiu manoji o o...!
Eceraie cibaiu manoji o o...!
Aroia oiado cibaiu manoji o o...!
Tawo tawure rerudo bororoji... Go go go go go go…
Tawo tawure rerudo bororo aije atugoji... go go go go go go… Wa...!

A. Kidoguru Para 
B. Roia Umanareu
C. Roia Gigudu

A. Kidoguru Para

    Kudorori

16 Kudorori bowodu jetuiaga tumoridojeba bakuguma akagiridodo
Jetuia awugeje o kudorori bowodu jetuiaga e Boiagaio jeturegaje
O aiororo okwadawu iroiori kadoduia Boiagaio jeturegaje
O marenaru taio butudo puwugeje
O boroio ika akogodu baiagaiere 
O marenaru taio butudo puwugeje
O boroio ika akogodo baragaiere:
Bakuguma taio parado rutuiaiga
Cenaia kajejewu cibaiu emeru owotogudare
OK Bakuguma taio parado rutuiaga.

B. Roia Umanareu

17 Aijeiarerodo(Aroroedu Cebegiwu) upeia ceiareia beto waiadodu wararere Bakororo otogajeje.

OK Upeia oce ceiareia.

a Jakama Aijeiare (Aroroedu Cobugiwu) kaworureno tuguie meremere ukaworureno. Kaworureno.

Ukaworureno Wo! Wo!

C. Roia Gigudu
(Tugoreceba ukeroia)

Iwagureia aroe atugoji
Iwagureia aroe enawuji
Iwagureia aroe uruguji
Iwagureia aroe akiriji
Iwagureia aroe oiaga
Iwagureia aroe ukiga.

18 Iwagureia arowe aije atugoji iawo
Iwagureia arowe aije enewuji iawo
Iwagureia arowe aije uruguji iawo
Iwagureia arowe aije akiriji iawo
Iwagureia arowe aijeoiagaji iawo
Iwagureia arowe aije ukigaji iawo!

a Birimodo ukeroia

19 Arowe ereia Ecerae
Arowe atugo reia Ecerae
Arowe enawu reia Ecerae
Arowe urugu reia Ecerae
Arowe akiri reia Ecerae
Arowe oiaga reia Ecerae
Arowe ukiga reia Ecerae.

a Bakoro reia Ecerae
Bakoro atugo reia reia Ecerae
Bakoro enawu reia Ecerae
Bakoro urugu reia Ecerae
Bakoro akiri reia Ecerae
Bakoro oiaga reia Ecerae
Bakoro ukiga reia Ecerae.
	
Nowu onaregedu uture mano kae, uiorubodare jamedu (Kaigu e Jerigi Otojiwu).
	
Eture puapo toro Mano kae, kurugato. Ekodure jii toro. Etaregodure kae.
	
Ere iogwarido, icare ere tawuje...ere kogudo, ere upodo pobe.
	
Icare eture tabo. Ekodo tabo jii... Epuredugodure bato, du kejere ere iogwarido pugeje. Egore: Wa...!

Etaregodure tabo bato, ere turemo tabo baito. Ere iogwarido, tui turemo du keje.
Ere butudo, ere to motoji po! Po!

Du keje icare ere bapo reko pugeje, nowu Kaigu ae pugeje.

Ure bapo tugu ji pugeje, nowu togwa koda mitoduji jiii... Oto kae. 
(Bakoror oiado manoji ho o ho o, etc.)

Icare ere kado, ere kogudo.

Egore: Parumode ukigado.

Egore: U!

Icere ere nowu ukiga pemegado.

Nowu Tugureceba onagodu jiwure ore emawure ukiga okore pui: Nabure oiagare, kuido oiagare.

Kiogoarore ino jamedu.

Nowu umana Birimodo onagodu jiwure ore emawure ukiga urugu maere: nabure oiaga awadu, nabure aro awadure kiogoaro rema.

Ere iado, icare ere nowu ukiga bure tugu tuku. Icare ere jebu toro baawadu kae. Ere kodo jebu jamedu.Ekodure kuri... Ere mugudo tu nowu aroe ao keje. Ere nowu kodo ere baado tu nono jamedu, nowu aroe etawarare muguwo keje.

Icare eregodure nowu aroe etawarare bogai. Ere tugera kogudo iera ra paru gajeje, ekodo apo... Ere mugudo tu nowu kodo keje. Icere ere tuge mea oto jeto. Icare ure nowu tuge mea redududo aroe ewogai.

Akore: Ps! Mea reno! Aroe, mea reno! Tadudo mato, Aije kireru tabo! Tadudo mato nowa kireru tabo. Tadudo mato mano girori tabo, tajemage etae, taomage etae, tawo ekogodae barigu epiji.

Akore: Ca!

Icare Mano Kurireu rekodure Kaigu ae, ure tugera kogudo iera ra paru gajeje. Birimodo rekodure Aromerere ae, ure tugera kogudo iera ra paru gajeje. Ekodure ebo nowu mano kae. Ere nowu mano jodo ewugeje tuku!

Icare Kaigu, Aromerere, ere tugera tugu manoto oino cuku!

Kaigu akore: Kujibo...!

Aromerere akore: Iobo...!

Oino puibagi.

Ere iogwarido: Wa...!

Kaigu akore: Okoge...!

Aromerere akore: Cibaie...! (puibagi)

Ere iogwarido: Wa...!

Kaigu akore: Hi i hi i i... Hi i hi i...!

Aromerere akore: Ho o ho o Ho o o... ho ó ho o...! (puibagi).

Ere iogwarido ji: Wa...!

Egore: Cá!

Du keje icare Kaigure tudugu ji, Aromerere tudugu ji.

Aroia Kurireu ure pana akodo ji, iedure baporoguji. Ure pana akodo ji pr pr pr pr pr! Baporogu kiare jamedu cuku, cuku.

Nono Kaigu kudugodure, akore: Kae gae gae gae Wa...!

Du kejere Aromerere, Kaigu, ere tugeragu Mano Kurireuji, ere tugeragu Birimodoji, ere ekera bu mano keje, egore: Mareo, mareo, mareo! Aedagare,! acarugoreo, aparuiareo, akeroiareo! Oinore arore ji, akagore ji, awadarure ji.

Icare Mano Kurireu, Birimodo egore: M...! No... Nono hu... Hu hu...!

Du keje icare Mano Kurireu, Birimodo, ere bapo maku cerae etai, cerae eiamedu ai.

Egore: Arago aiadu paruji (3x), tui bapo maku ecerae etai du tabo.

Icare eregodure tuiamedu tabo. Icare ere tura kado.

Du kejere nowu Aroe Maiwu uo uture toro etae, nowu uragodureuge etae. Ure tumugudo ewure paru. Icare ere nowu tuwabo, re nowu cimo pariko ere ma’ai.

Akore: M...! No...no... Nono hu... Hu hu!

Du keje icare areme ererugodure bororo keje puibagi puibagi. Ere oiaga roto paci paci paci.

Nowu ure ererudowu akore: Kujibo! Kujibo! Kujibo!

Ere iogwarido ji: Wa...!

Akore: Iobo! Iobo! Iobo!

Ere iogwarido ji: Wa...!

Du keje Aroia Kurireu, Kuruguga, eregodure tabo borororji.

Du kejere ecerae eiamedu. Du kejere tugarege eiamedu. Akedu kejere, ere mano kiwuje nono bokwareu ao keje. Akedure. Boe ere tamudo.

D – MANO AKURARAREU

Kidoguru Para de Birimodo: 

20 Kudurori bowodu jetuiaga tumoridojeba Bakuguma akagiridodo jetuia awugeje. OK Kudorori bowodu jetuiaga.

Kidoguru Para de Mano Kurireu:

21 Bakuguma taio parado rutuiaiga bakuguma tuwoie tuwororo Arigao Bororo iogodudo. Bakuguma taio parado rutuiaiga.

23. AROE TAMIGI
(Aroroe eno)
 
Mano Kurireu emare ure tugera bu Ecerae ewugeje. Emare ure tugera bu Ecerae atao keje.

Akore: Ps! Ca! Akagodo Ecerae eiemeduji.

Egore: M!

Du keje icare egogodure.

Bakorokudu akore:	M m m... Tamigi... Tamigi...
      Ho... Ho... Ho... Ho... M m!

Ki Bakororo akore: M m m m! Hoi... Hoi... Hoi... M m...!

Kaigu akore: M m m m! Ae... Ae... Ae... Ae ae! M m...!

Akaruio Bokodori akore:	M m m m! Hoi... Hoi... Io... Io...
      Hoi... Hoi... Io... Io... M m!

Du keje icare eture Moriboe ebo.

Egore: Gu gu gu gu...

Icare Aroe Tamigi ebo pugeje, agore: Kr... Kr... Kr... Kr... M...!

Icare ere to ba maku Mano Baru ai. Ere togwamu ji pf... Pf...

Icare Mano Barure tugeragu bapoji, ure maku Ecerae etai.

Icare Ecerae eragodure nowu Tamige ekeroiaji.

Egore:	Iedaga Porage Aije
      Imarugo Porage Aije
      Aijoio Marege podomire.

Ego nure tu rugadu. Ba jire ekedure tu tu je.

24. AROE NABURE
(Aroroe eno)

Boeco paruji, Birimodo makogodure tuwie Kaboreuji, tuwie Manobaruji, akore: Pawo aroe etawuje. Pawo aroe Nabure etawuje. Pawo aroe Bakugumoe etawuje.

Egore: U! Boe jokodu!

Icare Birimodo uwadodure.

Akore: iorubodare Ki Bakororo, akado aerubo bogai.

Akore: Iorubodare Kaigu, akado aerubo bogai.

Akore: Iorubodare Akaruio Bokodori, akado aerubo bogai.

Akore: Iorubodare Bakorokudu, akado aerubo bogai.

Icare barogwa kododure. Icare Birimodo makogodure tuwie Kaboeruji, makogodure tuiwe Manobaruji.

Akore: Tamagodo pawiemagei, paduwo pawobe emuga kae, eregoduwo aroe etae.

Egore: U! U! Boe jokodu! Boe jokodu!

Icare erore taci toro tuwobe emuga kae. Egore: Cegodo toro, cegodo toro boe bato, tawo irogodu kowu, tawo nowa kugududo.

Egore: Tarego etae! Tarego etae!

Icare nowu Birimodo uwie, Manobaru uwie eregodure etae.

Ekodo etae, ere tugera kogudo ekera kajeje. Eture ebo. Ekodo ebo jii... Tumuga kae. Nowu etuwobere boedo turugadu etogi du kae.

Icare ere enogwa codo, ere ico irogodu bu enogwa keje taci, tu rugadu. Enogwa rogure core tu je (nabure reore). Eiamedu boe kujagure.

Icare ere toro kogudo ekajeje, ere pariko kogudo etao kajeje, ere kiogoaro kogudo ekera paru kajeje, eidogajeje (ekana kajeje).

Ca! Icare eture ebo bororo kae.

Egogodure: m m m m... Ere tugana aogado oino, egore Gae... Ere tugana awubowu aogado, egore: Gae...! Tugodui bororoji cuku cuku...

Nowugere ciemgudure tumeji.

Areme eture ebo tuwagu tabo. (Mano Kurireu, Birimodo metuia areme eroino tuwagu tabo tuiedagamagei.)

Ere tuwuredo tu aroe ao keje, egore: M...! tu tuwuredo du keje.

Ere tamudo biega tu je, du keje icare eture pugeje, cewu turoia rogu tabo.

Egore: Gae... gae... gae... Tugodui bororoji, nowu ture tuwuredowo kae pugeje.

Icare ere tuwuredo tu..., egore: M m...

Nonore icare ere enoroe tawuje epiji. Icare ere nowu nabure etaimo aroe keje.

25. AROE BAKUGUMOE
(Aroroe eno)

Icare eture cewu Bakugumoe etae pugeje. Eregodure toro Ki Bakororo ae, eregodure toro Akaruio Bokodori ae, ere edo pobe. Ere emugudo tu.

Egore: taburedo ei nonogo tabo, ewiri rogu ekudo tu je.

Du kejere care ere tugera tugu nowu irogoduto, icare ere bu oino Ki Bakororo okwa kajeje, ere uporaido. Du kejere icare ere atugodo nowu, ico tabo, ere atugodo okeaji, poruji, kanaji jamedu. Ere iera ra paru codo, bure ra paru codo jamedu.

Nowu kigadureu, ure ino jamedu: ere nowa bu Akaruio Bokodori okwa kajeje, ere uporaido, ere atugodo nowu uporai perabiji, okeaji, poruji, kanaji, ere iera ra paru kigadudo, ere bure ra paru kigadudo.

Icare ere tôro kogudo ekajeje, ere pariko kogudo etao kajeje.

Ere eiado, icare eture ebo bororo kae. Ere ewuredo tu, nowu aroe ao keje.

Icare egogodure tuduwo bororoji.

Egore: M m m m...

Icare eture: cuku cuku cuku. Ekodo jii... Ao kae.

Ere tuwuredo nowu ao keje pugeje ta! Ca! Ure turugadu.

Nonore icare Birimodo, Mano Kurireu ere tôro kiwuje epiji.

Du keje icare Birimodo akore: Itore, iwage, tarego bapo kae. Bapo maku Ecerae eiamedu ai, eragoduwo.

Ca! Ere maku etai, eiamedu ai.

Icare eragodure, nowu togwa kodaji: KIDOGURU PARA. ROIA GIGUDU.

Awu Kidoguru Para iere Kudurori.

Roia Gigudu iere:	Manowawo
      Marenaruie
      Jure jure arowe atugo
      Jure jure arowe jetuia ceiogwaio.

Akedure du keje icare etuo aregodure, ure tumugudo tu... icare ere toroe maku ai. Imadure, ure reko tuwai kae, ure jeto tuieda keje.

26. AROE ODOGE
(Aroroe eno)

Boeco paruji, Akaruio Boroge uwadodure, akore: Kodire inagoino, iorubodare Jerigi Otojiwu akae, apado nono!

Kodire inagoino iorubodare Oca Kudureu akae, apado nono!

Tadudu ca! taerubo kae.

Icare ere tugeragu ei, boecoji rugadu, ere Jeriji Otojiwu mugudo tuwobe ebo. Ere tugeragu Oca Kudureuji, ere mugudo tuwobe ebo.

Ere tugeragu ipare eiameduji, Tubore ebo, aroe Tubore.

Ere eto pui baito (baimanagejewuto).

Du keje icare Jerigi Otojiwu akogodure, akore: M m m m m...

Du keje icare cewu Tubore ekudugodure, egore: Ga ga ga ga!

Awu Oca Kudureu akogodure woje pugeje: M m m m m...

Nowu Tubore ekudugodure akogodu keje, egore: Ga ga gae!

Icare enudure.

Icare barogwa kododure, icare nowu Odoge ecebage (Jerigi Otojiwu, Oca Kudureu) eture baito, ere ipare eedadudo.

Egore: Taedadudo! Tabiapagado cenago bogai. Cenagogodu keje tagudugodumode.
Icare eture toro bato (bai piji).

Icare Jerigi Otojiwu akogodure tuwai keje, akore: M m m m m...

Du keje ipare ekudugodure, egore: Kae gae gae!

Du keje icare Oca Kudureu akogodure, akore: M m m m m...

Ipare ekudugodure pugeje: Kae gae gae!

Icare meri ruture, egogodure pugeje, ipare ekudugodure jamedu pugeje, nowu tagoiaji.

Meri rekodo jii... Brae etaia kae, du keje egogodure pugeje, ekudugodure pugeje jii... Nowu (3 hs) kae.

Du kejere icare eture toro puae. Oca Kudureu, Jerigi Otojiwu, eture puae. Icare eto puapo toro Oca Kudureu uwai kae. Nonore ere boe baado pui, pudae nono.

Icare ere bapo reko nowu Birimodo uragoduwo eiogi.

Icare ere tugera tugu todoguruto. Awuge eedure oino nowu coreu (Jerigi Otojiwu) keje, awuge eedure oino, nowu kigadureu (Oca Kudureu) keje.

Ere tugera tugu kidoguruto, du tonajire nowu uragodureu uragodure. Ure tugera tugu bapoto: cutuku cutuku cutuku giri giri giri.

Akore:	M m m m m...
      Oieigo jewetuiaga jewetu... (2x)
      Bokodoriware iga oieigo wararere tagaruia oturoruio.
      Owoio tuiagajejewu okwabijire.
      Oieigo jetuiaga.

Odoge egore: M m m m m...

Nowu uragodureu akogodure, akore:
      M m m m m...
      Oieigo jewetuiaga.
      Bokodoriware iga Oieigo wararere tagaruia tuiogwaio.
      Owore tuiagajejewu okwabijire.
      Oieigo jetuiaga.

Du tonaji, akogodure, akore: M m m m m...

Du keje icare ere kidoguru tugu ei pobeduto.

Egore:	Oieigo jewetuiaga.
      Ukurugugareu owoio tuiagajejewu okwabijire.
      Oieigi jetuiaga.

Jerigi Otojiwu paruia pugeje:
      Oieigo jetuiaga toiogwaio wore.
      Owoio tuiagajejewu okwabijire.
      Oieigo jetuiaga.
      Inowu akonaio kaina mato.
      Akiarega akagaru utogewu.
      Kuidoriwore Jakomema akonaio otoiogire.
      Akaruio Ecerae cegire toro.
      Akaruio Ecerae cegire cewaraiareu urubejewu.
      Amagadu paduiagu cejemarugo buturugo.
      Okudawu jure betowaio bukorire.
      
      Ia Ecerae cegi okuduroga mato Ho o okudu.
      Ia Eceraie cewaraiareu urubejewu.
      Amagadu paduiagu cejemarugo buturugo.
      Okudawu jure betowaio bukorire.
      
      Ia Ecerae cegi okuduroga mato Ho o okudu.
      Etoiaga ekumodu padui gaje Ho o padui.
      Ecewu marigurubo jaiowejewu.
      Cenaguie ekureuge etoiaga ekumodu paduiagu.
      Pudare owoio apodoca okwa bukorire.
      Etoiaga ekumodu paduigaje.
      
      Ewureru kodudo mato Ho o...
      Kodudo mato Ho o...

Oca Kudureu paruia pugeje:

Akore:	Oieigo jetuiaga.
Bokodoriware iga Oieigo wararere tagaruia otororuio.
Owoio tuiagajejewu okwabijire.
Oieigo jetuiaga.

Oieigo jetuiaga.
Bokodoriware iga Oieigo wararere tagaruia iroiareu kuje eiegiri are.
Owoio tuiagajejewu okwabijire.
Oieigo jetuiaga.

Oieigo jetuiaga.
Bokodoriware iga Oieigo wararere tagaruia ukurugugareu.
Owoio tuiagajejewu okwabijire.
Oieigo jetuiaga.

Oieigo jetuiaga.
Bokodoriware iga Oieigo wararere tagaruia uwagugumareu.
Owoio tuiagajejewu okwabijire.
Oieigo jetuiaga.

Oiego jetuiaga.
Bokodoriware iga Oieigo wararere tagaruia Iwaraciriare.
Owoio tuiagajejewu okwabijire.
Oieigo jetuiaga.

Oieigo jetuiaga.
Bokodoriware iga Oieigo wararere tagaruia uwudowurereu.
Owoio tuiagajejewu okwabijire.
Oieigo jetuiaga.

Oieigo jetuiaga
Bokodoriware iga Oieigo wararere tagaruia uwajiojereu.
Owoio tuiagajejewu okwabijire.
Oieigo jetuiaga.	

Nowu roia iere AROE KURIREU PARU. Iekare PARUIA, iekare ROIA. Iere AROE KURIREU PARU tu rugadu.

Nowu tonajire boe emaragodure ei kidoguru tabo, nonogo tabo, kuje bo tabo. Boe emaragodure ei pai biri tabo, pai coreu biri padure nowu coreu okea keje, pai aredu biri padure nowu O kigadureu okea keje.

Kuogo enari reore arore tuiedui woe ekana otoji, epogora otoji. Ere nowu kiogoaro jeture.

Nowu akedu keje icare eture ebo bororo kae. Meri jeture pae jaka.

Eroi bororo jitu du kejere icare meri aregodure woe boe enogwa kae.

Nowure icare roia bokware.

Boe ekedure tu oino baigaji. Egore: Wi wi wi wi... Bororoji.

Eimagodure jugo jugo jugo bororoji.

Icare ere boe baado etai. Ere adugo biri baado etai.

Ere nowu ikado puibiji ekeraji.

Egogodure: M m m m m, tui tumegido oino.

Aruare, cewu Tubore eimejera, co maere, akirire oino ji, okeaji, uporoji, kanaji.
Ure bo to ka jeji pu pu pu pu je, du kejere Tubore ekudugodure.

Icare ere nowu Odoge emugudo tu.

Icare nowu Tubore eregodure nowu Odogei. Ere tuiebu ekana poroto ta ta ta, tugudu tabo, egore: Ka ka ka!

Nowu Odoge jamedu egore: M m m m m...

Ca! Akedure tuku rugadu.

Ere nowu aroeceba tawuje nowu Odoge etao piji, ere jeto nono aroe ao keje.

Ekare etaimo. Eimo koiare akare etaimo.

Icare nowu Odoge etagedure. Nowu Odoge ere tamudo.

Icare meri rekodure. Icare Birimodo, Akaruio Boroge, emagogodure tuwiemagei, egore: Imedumage, tarego bapo kae, tawo bapo maku Ecerae etai, eragoduwo Odoge, Tubore, eparuji.

Icare eregodure bapo kae. Icare ere maku Ecerae etai. Icare Ecerae eragodure. Ere KIDOGURU PARA ko, ere ROIA GIGUDU ere kowuje jamedu, jii... kedu kae.

Akedu kejere icare, ere tura kado. Ere tura akedudo du keje uo aregodure, ure tumugudo tu ewure paru. Icare ere cimo pariko mak’ai. Icare imadure tabo, akore: No... nNo no hu... Hu hu...!

Icare ure reko toro tumuga kae.

27. AROE IWODU
(Iwagududoge eno)

Meri rekodu tabo, Tugarege ere tudo pui, egore: Inoba paromode?

Pawo IWODU tawuje. Pamode areme ererudo ji. Awu Cibae Ekureudo, awu Koge Ekureudo, awugere emedo ererugo ji.

Egore: Wo! Ca! Tagera bu Aroia Kurireu (Iw. Ceb.) ao keje.

Icare ere tugera bu ao keje. Okoge Ekureu ure tugera bu ao keje.

Akore: Aroe eiagu tugera to, tuwure to motoji IWODU tabo, tumeduia joki, tuge apeo kodu, akó kodu paru tabo.

Icare Aroia Kurireu makogodure.

Akore: Iwadarugodure iedagamage Badojebage Cebegiwuge tagae toro, tabadure toro, iwadarugodure tagae toro.

Iwadarugodure iedagamage Badojebage Cobugiwuge etc.

Iwadarugodure iedagamage Kie Cebegiwuge etc.

Iwadarugodure iedagamage Kie Cobugiwuge etc.

Iwadarugodure iedagamage Bokodori Ec. Cebegiwuge etc.

Iwadarugodure iedagamage Bokodori Ec. Cobugiwuge etc.

Iwadarugodure iedagamage Bakoro Ecerae etc.

Iwadarugodure iedagamage O Ecerae Boro Ecerae etc.

Iwadarugodure iedagamage Paiwe etc

Iwadarugodure iedagamage Apiborege etc.

Iwadarugodure iedagamage Aroroe Cobugiwuge etc.

Iwadarugodure iedagamage Iwagududoge Cobugiwuge etc.

Iwadarugodure iedagamage Iwagududoge Cebegiwuge etc

Iwadarugodure iedagamage Aroroe Cebegiwuge etc.

Akore: Iedagamage, iedagamage! Pawo aroe ererudo, pawo aroedo tugera to, tuwure to motoji Iwodu tabo tumeduia joki, tuge meto tadawu, tuge noidoiabere, tuge noidoia kujagu awadu paru tabo.

Egore: M m m!

Akore: Kodire inagoino inodowu akae (Ki Bakororo), akonagodure ai amugudo aiadu paru jituji, akonaregedu paru jituji.

Egore: M...!

Akore: Kodire inagoino, iorubodare akae (Bakorokudu) , akonagodure atui aiadu oto tabo bato duji.

Kodire inagoino, iorubodare Kaigu akae, akonagodure atui aiadu oto tabo bato duji.
Icare Aroia Kurireu akore: Baporogu reko Bakorokudu ae!

Akore: Tarego adugo biri kae! Tarego adugo aredu biri kae!

Icare eregodure kae.

Akore: Baado woe, nowu uragodumodewu jokorai.

Ere nowu adugo biri baado, turagodumodewu areme emuguwo keje, ereruwo keje.
Icare eregodure nowu areme etae.

Aroia Kurireu (Iw. Ceb.) rekodure Koge Ekureudo ae (Bok.Ec. Ceb.).

Butoregadu (Iw. Cob.) rekodure Cibae Ekureudo ae (Bok. Ec. Cob.).

Ekodure ebo, ere nowu Koge Ekureudo mugudo adugo imedu biri keje. Nowu metuia Butoregadu ure Cibae Ekureudo mugudo adugo aredu biri keje.

Icare nowu Badojebare (Bakorokudu) tugera tugu baporoguto.

Ure nowu IWODU PARU ko, boeco paruji (no começo da noite).

Akore:	Hi i i i... (3x)
      Jure imire hi i i i...
      Kaia imire hi i i i...
      Mano imire hi i i i...
      Iwo imire hi i i i...
      Roia imire hi i i i...

Akore:	Jure itawuje
      Kaia itawuje
      Mano itawuje
      Iwo itawuje
      Roia itawuje.

Akore:	Arowerodo. (2x) Tumeduia jure tada. (2x)
	Arowerodo. (2x) Tumeduia jure tada. (2x)

Nonore nowu Okoge Ekureudo, nowu Cibae Ekureudo ererugodure, tugedui tuiba jitu tabo.

Mare kedore. Barogwato nowu Aroia Kurireure nowu Iwodu aru bu Cibae Ekureudo jipa keje, Butoregadure nowu Iwodu aru bu Cibae Ekureudo jipa keje. Ere eibagodudo nowu Iwodu aru tabo. Ere nowu Iwodu aru jejodo oino eiogi. Ekare rakojedo ewugeje: enure jejodo eiogi.

Du tabore ere ererugo barogwato. Mare oino boecoji karega, boecoji ererure tugedu tabo, adugodoge ewiri keje.

Icare ererure. Akedure du keje ere taimo nono, nowu aroe bukeje.

Icare boe eture tuwai kae, icare enudure.

Barogwatore icare ipare emagogodure puwogai, egore: Mato paduwo IWODU kae (3x).

Icare eture toro iturato.

Ekudugodure, egore: Hi hi hi Kae gae gae Wo...!

Ecare etaregodure tabo. Ekudu pado boe kajeje, ecewu tago magai tudu tabo toro iturato bogai du ureorere egore taregodui tabo du tabo pugeje.

Enure tugodu awadudo tabo.

Ere tuie codo, ere kaidaga bu tuwugeje, ere kodudu opodo tao tabo.

Ere tao pegado kodudu tabo.Iage ere taipodo kodudu tabo. Ere tuirdure jiwu okureboe ere tugu taoto, nowu taipo paruto ji ji ji ji je, taregodu tabo.

Kodire ere tuginoi taregodu tabo.

Icare eiore baito tu... ere turemo baito apo, ere iogwarido.

Cewu tagorewoji, cewu tagoiaji: ekore: Hi hi kae gae gae Wo...! tui turemo du tabo.

Egore: Tarego adugo biri bogai! Baporogu reko!

Nonore icare nowu baporogu rekodure. Ere tugera pemegado pudui.

Nowu Okoge Ekureudo, Cibae Ekureudo ere tugodogareu bu tuie keje.

Cibae Ekureudo ure tuiogureado Cibae egurea.

Icare Aroia Kurireu rekodure ecewu turegodure aewudo ae pugeje. Icare umode aru bu jipa keje, icare umode Iwodu aru kogudo jipa tabo.

Ere akigu kogudo tugana kajeje, tugera ra paru kajejej, du tabore ererugodure Iwodu aru tabo.

Ipare remawuge ere Iwodu aru kogudo nowu baporogu epa kana kajeje, ere bu keje, ere kogudo aora kajeje, du kujiagi ere pariko kogudo. Du tabore uragodure.

Akore: Hi hi i i... (3x)

Nowu ipare ekudugodure, egore: Hi hi Kae gae gae Wo...!

Egore: Kae kae, tuiegare tabo turerugodumode nowu raru tabo duji.

Icare nowu areme ererugodure, meri jetui pagudu jitu tabo.

Bakorokudu akore tura tabo:
Arowerodo tumeduie jure tada
Okogerodo tumeduie jure tada
Cibaiurodo tumeduie jure tada
Bokodorirodo tumeduie jure tada
Kudoroeiarirodo tumeduie jure tada
Ituraworerodo tumeduie jure tada
Bakaraiarodo tumeduie jure tada
Nowaiarirodo tumeduie jure tada
Janawuiarodo tumeduie jure tada
Morigaorodo tumeduie jure tada.

Du kejere icare ere Aroia Kurireu, Butoregadu ere nowu Okoge Ekureudo, Cibae Ekureudo ere etaimo, toro aroe joki.

Du keje icare nowu areme eture toro tuwai kae, tumuga kae.
Du keje, cewu uragodumodewu icare uragodure tuwobebo, tuwirebo, jii...
Uragodure jiwu roia iere KIDOGURU PARA
Uragodure jiwu roia iere Aiadugoio (ROIA UMANAREU)
Uragodure jiwu roia iere Arice koiare (ROIA UMANAREU)
Uragodure jiwu roia iere Atugoiore (ROIA GIGUDU)
Uragodure jiwu roia iere Aiewiri boiadowu Bakororo kaire (ROIA GIGUDU)
Uragodure jiwu roia iere Aroia Paruto Ecerae (ROIA GIGUDU)

KIDOGURU PARA
Arigao kododu owu cega mato
Arigao tuwoie tugudawuge eiedugo jaidodu baragorire
Arigao kododu owu cega mato.

ROIA UMANAREU
Aiadugoio cemirega ura igoia rukomagaio uiaru kadoduia podoire oiare oiratu Bakureia Bororo bukorire.
Arice koiare inaiewu iwaguduio are etoworo boiareduna ewororo Baeiari Bororo bukorire. Arice owo koiare (2x).

ROIA GIGUDU
Aroia paruto Ecerae
Jakomea paruto Ecerae
Butore paruto Ecerae
Marido paruto Ecerae.

Aroia atugoiore
Aroia enawuiore
Aroia urguiore
Aroia akiriiore
Aroia oiagaiore
Aroia ukigaiore.

Aiewiri baiadodu Bakororo kaire
Aiewiri baiadodu Cibaiari kaire
Aiewiri baiadodu Aturuwa kaire
Aiewiri baiadodu Kuruguga kaire.

Awu tonajire iparere Iwodu kogudo.
Awu tonajire iparere Iwodu okwaborado.
Icare, akedure du kejere icare, eture bato nonogo kae, kidoguru kae, tuwo tugujagudo, tuwo toroe tugu pudui.
Icare etaregodure baito meri jetui pagudu jitu tabo (3 hs).

Ere iogwarido, egore:	Hi hi hi Kae gae gae Wo...!
Icare nowu uture bato oto tabowuge eture oto tabo bato, ere boe to ka jeji pu pu pu...

Ure ererudowuge egore:	Ka kududo! Pu pu pu m m m!
      Nowu kaiarogu kudu tonaji, ekodure tabo bororo kae.
      Ere tuwuredo tu...

Egore:	Ca! Ekado etoiado
Ere tugado toiado, iage eedure bororo paru keje, iage eedure woe Badojeba apo woe.

Icare Badojeba (Bakorokudu) akore:
      Ukudawuge enoja paduiaiga akurudo itada Aruarewuge ewere. Ho o Ho o!
      Du keje eregodure, ere tuwu pugajeje oino woje.

Badojeba akore: 
Uwarowe ceguruguga cireru rekoduia Orowaribo oiaiogire
Uwarowe cewaguguma cireru rekoduia Orowaribo oiaiogire
Uwarowe cebarigogo cireru rekoduia Orowaribo oiaiogire
Uwarowe ceiagomema cireru rekoduia Orowaribo oiaiogire
Uwarowe cenowagoro cireru rekoduia Orowaribo oiaiogire
Uwarowe cewudowure cireru rekoduia Orowaribo oiaiogire
Uwarowe cewajioje cireru rekoduia Orowaribo oiaiogire.

Icare akore: 
Aito...(2x) ipare (2x) ewure reru rekoduiagu hi hi hi hi... Aito... (2x)
Aito...(2x) ipare (2x) ekera reru rekoduiagu hi hi hi hi... Aito... (2x)
Aito...(2x) ipare (2x) enogwa reru rekoduiagu hi hi hi hi... Aito... (2x)
Aito...(2x) ipare (2x) etaio reru rekoduiagu hi hi hi hi... Aito... (2x)

Nonore iparere taiado Iwodu tabo bai bai bai, tui tuwu puwugeje du tabo.

Icare akedure du keje, ere tuwirido pugeje. Cewu turoia mitoduji.

Nowu boetojiwu akore:
   Iwagudurece oiemarororo baia kedurere uwororo parugajeje.
   Ema Ecerae etugodo boigaire.
Nowu metuia akore:
Arice koiare inaiewu iwaguduio are etoworo boiareduna uwororo Baeiari Bororo bukorire.
   Arice owo koiare (2x)

Du keje icare Aroe Etawarare ure ererudo pugeje. Ure ererudu tbr tbr... Puibagi puibagi.

Etagedure taci je du kejere ere nowu to Iwodu maku tuomage etai, cimo pariko tabo, ere togwamu tuomagei pf pf pf.

Etuomage egore: Oinono!

Du keje icare etuomage eke butudo etai.

Icare enogwagere, awu tugerogu boeji.

Enogawge akedure du kejere icare ere ika reko Bakorokudu ae.

Ure togwa tugu to: To... to... to to to to...to... tototo.

Egore: Hi hi hi hi Kao! (3x)

Icá! Urugadu. Akedure du keje icare iparere tugeragu nowu Tadugoji, ekodure apo, ere iera bu nowu Iwodu keje.

Egore: Mareo, mareo, mareo! Aedaga reo! Acarugo reo, akeroia reo, aparuia reo. Oinore arore ji, oinore akagore ji.

Akore: M! No... no no hu... hu hu...!

Icare rekodure todowu (Ki Bakororo) ae, kodo apo... ure iera bu keje pugeje.

Imadure tabo pugeje, akore: No... no no hu... hu hu...!

Icare rekodure nowu aroe maiwu uo ae, ure tugera kogudo iera kajeje, ure iera bu tu nowu Iwodu keje.

Imadure tabo pugeje, akore: No... no no hu... hu hu...!

Du kejere icare nowu Tadugo makogodure tuwiemagei, akore: imedumage, itore kugure, bapo maku Ecerae etai, eragoduwo tuiadu paruji.

Icare eregodure bapo kae, ere udo nono Ecerae ereore.

Egore: Arago aiadu paruji (3x)

Egore: Hm! Egore: Hm! Egore: Hm!

Eegare bigodu nure egoi pudui duji.

Icare eragodure (Nowu Iwagududoge ekeroia awadu: Awu Aroiadoge, awu Butoredoge etawadu.

28. AROE JAKOMEA
(Iwagududoge eno)

Meri rekodure du tabore icare Tadugo uwadodure.

Akore: Kodire inagoino, iorubodare Ki Bakororo akae! Apado nono! Akonagodure atui aerubo bogai duji.

Kodire inagoino, iorubodare Kaigu akae! Akonagodure atui aerubo bogai duji.

Icare barogwa kododure. Barogwa kododu tabo uto tuiorubo bogai, kodo toro jii... Ure tuiorubo tawuje, ure tugu tudo. Du kejere mugure bai tada. Paga nure Aroia Kurireu bogai.

Icare meri jetui 3 hora keje du tabo, Aroia Kurireu aregodure.

Ure tugera kogudo Kaigu iera parugajeje, ure turagojedo apo, kodure apo jii bato, tuwai kae. Ure kodo baado kuda. Icare ure mugudo tu keje.

Rekodure Ki Bakororo bogai pugeje. Aregodure apo. Ure mugudo tu Kaigu meki.
Du kejere icare nowu Aroia Kurireu uwobe ere nonogo tugu eto.

Nowu Butoregadu uwobe ere nonogo tugu Kaiguto.

Icare ere kiogaoaro kogudo ekana kajeje, ekera ra parugajeje. Ere bu etaobaru keje. Ere pariko kogudo etaogajeje. Icare ere etudo bororo kae. Ere ewuredo tu pumegi tu, aroe ao keje.

Icare egore: M m m m...

Ere tuie to woje, tuie to woje, tugodui bororoji

Ekodo jii... Nowu aroe bure kae.

Egore: m m m m m... Tui tuwuredo du tabo.

Du keje icare eture pugeje bororoji: m m m m m... Ao kae.

Ere tuwuredo ao keje, egore: m m m m m... Tui tuwuredo du tabo.

Ere tamudo biega tu je pugeje. Du keje icare eture pugeje, tugodui pugeje cuku cuku cuku, tugodui pugeje ao kae.

Egore: m m m m m... Tui tuwuredo du tabo.

Nonore icare Aroia Kurireu, Butoregadu, ere tôro kiwuje epiji, ere pariko kiwuje etao piji, ere kiogoaro kiwuje ekana piji, ekera piji. Icare ere etaimo nowu aroe keje. Icare etaimodu akedure, icare ere turagojedo, ere togwamu pf pf (3x)

C a! akedure!

29. AROE KUIADE
(Iwagududoge eno)

Iwagududoge eiamedu, ere tugeragu Bakorokuduji, ere tugeragu Akaruio Bokodoriji, ere tugeragu Jerigi Otojiwuji.

Du kejere icare ere tugeragu Ecerae eiameduji.

Icare ere edugodo. Ere ee awubowu codo, ere ee awubowu kujagudo.

Ere pariko tugu etaoto. Ere tugo maku etai, ere baiga maku etai.

Tugodogere pobe tu je: tugo kujagureure, tugo coreure (Bakorokudu, Alaruio Bokodori, Iwagududoge etuiedaga).

Icare eture bororo kae, iwagududoge ewai piji.

Ere borobari (powari) maku Akaruio Bokodori ai.

Ere pana maku Bakorokudu ai (Etuore Jerigi Otojiwu rema. Eimejeragere Akaruio Bokodori, Bakorokudu).

Icare nowu eimejerage eture etododai.

Nowu Akaruio Bokodori uture boetoji, Bakorokudu uture rekodaji.

Icare nowu Akaruio Bokodori ure togwa tugu nowu borobarito, ure nowu powari akopdo: Ererererere... Ererererere... Ererererere...

Awure icare ure ako redo: Erere... Erere... Erere... Erere... Tureru tabo.

Ewure akore br! Br! Br! Br! Br! Br! Bororo kae.

Nowu Bakorokudu ure pana akodo: Ca! Ca! Ca! Ca! Tureru tabo.

Eregodajire nowu etuo kodure, nowu tuwabo tabo.

Ekodo jii... Bororo kae. Icare ere taiado bororoji, nowu turoinodu tabo.

Ere taredo tumebiji br! Br! Br! Br! Br! Br! Tugodui bororoji, nowu powari ako rekodaji, nowu pana ako rekodaji. Ere turodo nono nowu powari, nowu pana ako ureore tugodui rekodaji.

Etaregodure nowu aroe ao kae tu, du kejere ere tamudo, ere tuwuredo, egore: M...! Tui tuwuredo du keje. Ca! Du kejere icare eture pugeje, nowu turoia tabo rugadu jii... Nowu ture tuwuredowo kae.

Icare nowu Iwagududoge eture etae. Icare ere nowu enoroe kiwuje epiji. Nowu etugo, ewaiga, nowu eimo pariko, ere tugeragu ji epiji. Ere jeto tu nowu aroe ao keje.

Du keje icare ere etaimo, ere pobo redo eiogi.

Du kejere icare ere togwamu Pf! Joruboji.

Du keje icare Tadugo makore, akore: Imedumage, itore, tarego bapo kae, tawo bapo maku Ecerae etai, Ecerae eragoduwo tuiaduji.

Icare nowu ipare eregodure bapo kae. Ere maku nowu Ecerae eiamedu ai. Icare eragodure, nowu togwa kodaji.

Ere nowu KIDOGURU PARA ere bu nono.

Ere nowu ROIA GIGUDU (dos Iwagududoge) ere bu nono.

Roia akedu keje, aroe etuo aregodure, kodo kuri, ure tumugudo tu nono ewure paru. Icare ere nowu cimo pariko, nowu tuwabo, ere maku ai.

Icare imadure tabo, akore: No... No no hu... Hu hu...!

Icare ure turagojedo tabo toro tuwai kae. Ure jeto tu tuwai tada tuieda keje.

30. AROE ARIGAODOGE
(Iwagududoge eno)

Icare Tadugo, Butoregadu, Aroia Kurireu, Kogebowu, emagogodure pui, egore: Pawo Arigaodoge etawuje.

Icare ewadodure Ecerae etae. Ecarae eiamedu pugeje.

Aroia Kurireu uwadodure Ecerae etae, Ecerae eiamedu ae.

Akore:
Kodire inagoino, iorubodare akae! Iorubodare Arua akae! (Bad, Ceb.)
Kodire inagoino, iorubodare akae! Iorubodare Ewiriga akae! (Bad. Boiadowu)
Kodire inagoino, iorubodare akae! Iorubodare Kaiaceba akae! (Bad. Boiadowu) 
Kodire inagoino, iorubodare akae! Iorubodare Boroe Erudu akae! (Bad. Boiadowu)
Kodire inagoino, iorubodare akae! Iorubodare Atugoreu akae! (Bad. Cob.)
Kodire inagoino, iorubodare akae! Iorubodare Uwaboreu akae! (Bad. Cob.)
Kodire inagoino, iorubodare akae! Iorubodare Ki Bakororo akae! (Kiedu Ceb.)
Kodire inagoino, iorubodare akae! Iorubodare Kudoro akae! (Kiedu Boiadowu)
Kodire inagoino, iorubodare akae! Iorubodare Torobaru akae! (Kiedu Cob.)
Kodire inagoino, iorubodare akae! Iorubodare Eno Kuri akae! (Kiedu boe ao kejewu)
Kodire inagoino, iorubodare akae! Iorubodare Kui Koe Cereu akae! (Kiedu Kugurireu)
Kodire inagoino, iorubodare akae! Iorubodare Aromerere akae! (Bok. Ec. boe upo kejewu)
Kodire inagoino, iorubodare akae! Iorubodare Barogo Bororo akae! (Bok. Ec. Boiadowu)
Kodire inagoino, iorubodare akae! Iorubodare Baramere akae! (Bok. Ec. Boiadowu)
Kodire inagoino, iorubodare akae! Iorubodare Poruiepa akae! (Bok. Ec. Boiadowu)
Kodire inagoino, iorubodare akae! Iorubodare Imorio akae! (Bok. Ec. Cob. boe ao kejewu)
Kodire inagoino, iorubodare akae! Iorubodare Kaigu akae! (Bok. Ec. Cob. boe ao kejewu)
Kodire inagoino, iorubodare akae! Iorubodare Akaruio Bokodori akae! (Bak.Ec.boe ao kej.)
Kodire inagoino, iorubodare akae! Iorubodare Mamuiawugeceba akae! (Bak. Ec. Boiadowu)
Kodire inagoino, iorubodare akae! Iorubodare Jerigi Otojiwu akae! (O Ec. Boro Ec.)

Tagado taerubo bogai.

Icare boecodure. Icare barogwa kododure.

Ca kuri boecoto, meri joku otodaire, Aroia Kurireu, Kogebowu, Butoregadu eregodure ecewu tuwadodure aewu ekera kae. Icare ere kodo, beto, ere baado etogi.

Du keje icare eregodure Ecerae ekera kae, tugo tabo. Ere raido ekera kae. Ere tugera kogudo kajeje tu tu tu tu turugadu du tabo.

Icare eture ebo. Ekodo ebo jii... toe baa kae. Ere emugudo keje. Eregodure iage etae pugeje, etaregodure ebo, ere emugudo nono nowu tumedage ebo.

Du keje icare ere irogodo tugu eto, ere nowa tugu eto. Aroe arigaodo eire eroino. Emagere ere etawuje.

Icare ere etudo. Nowugere icare eture ba okwaji, nowu tuieda piji. Ere taodo já pumeji ba okwato, egore: wa wa wa wa, arigaodoge egoiaji.

Ekodure jiii etaregodure tugoda paru kae. Icare eture bororoji pugeje jii... Ca! Ere tuwuredo nono aroe ao keje, egore: M...!

Egore: Wao wao wao je.

Ecerae etawadu rugadu.

Ca! Ure turugadu. Ere taimo tu.

31. AROE ARAROE
(Iwagududoge eno)

Icare eture toro bato (Aroe Arigaodoge). Ere tamudo. Meri kodo jiii... Jeture woe pagudu otoji, du tabore icare Tugarege eregodure Ecerae etae pugeje. Ecerae eiamedu pugeje.

Ere areme etugu eto, ere tugeragu etumeduia aremei ebo.

Icare ere nonogo tugu enogwato, ere enogwa kujagudo, ere ekera kujagudo, ere ewure kujagudo. Icare ere kaidaga bu ewugeje, ere kogudo ekana kajeje, ekera kajeje, ere kogudo ekajeje. Ere pariko tugu etaoto.

Icare eture ebo bororo kae. Ekodo ebo jii... aroe ao kae.

Egogodure: M m m m...

Ekudugodure: Ka ka ka ka!

Egogodure pugeje: M m m m...

Ca! Eture bororoji. Nowu tago tabo, nowu tugudu tabore eture bororoji.

Ekodo jii... bororo paru kae. Ere tamudo nono, egore: M m m m...

Icare eture pugeje, bororoji pugeje, tugudu tabo, tago tabo pugeje.

Ekodo jii... Ere tuwuredo pugeje tu... Ca! Urugadu.

Du keje icare Aroia Kurireu, Okogebowu, Butoregadu icare ere tugeragu ei, ere pariko ta etao piji, ere cewu ekuie kaidaga ere kiwuje epiji, ere jeto tu nowu aroe ao keje.

Icare egore: Ca! Tarego bapo kae. Bapo maku Ecerae etai, eragoduwo.

Icare eregodure bapo kae, ere maku Ecerae etai, eragoduwo.

Icare eragodure, nowu togwa kodaji: KIDOGURU PARA, ROIA GIGUDU.

Roia akedure du keje, cewu aroe uo ure turagojedo, kodo kuri, ure tumugudo tu, ewure paru.

Icare ere nowu toroe to pui ae, ere mak’ai. Ere tuwabo mak’ai.

Du kejere icare imadure tabo, akore: No... No no hu... Hu hu...!

Icare ure reko toro bato tuwai kae ure jeto nowu ture jetowo keje.

32. AROE PARABARADOGE
(Apiborege eno)

Akaruio Boroge (apiboregedu) akore: Pawo pado pui, pawo Aroe eparudo.

Oinore akore Birimodoji (aroroedu), Kaboreuji (aroroedu). Oinore akore Tadugoji (iwagududogedu). Oinore akore Butoregaduji (iwagududogedu). Oinore akore Ki Bakororoji (kiedu).

Icare egore: U! Kode akire akodure boetoji. Oinore egore Akaruio Borogeji.

Akore: U!

Icare akore: Aroia Kurireu (iwagududogedu), akera bu Akaruio Boroge ao keje.

Akore: U!

Ure tugera bu ao keje, akore: Akagodo Aroeiagu tugera to, tuwure to motoji Parabara tabo tumeduia joki, tuge moiawe etawadu paru tabo.

Icare Akaruio Boroge makogodure, akore: 
Kodire inagoino, iedagamage Badojebage Cebegiwuge tagae toro, tabadure toro, iwadarugodure tagae toro! Kodire inoagoino, iadagamage Badojebage Cobugiwuge tagae toro, tabadure toro, iwadarugodure tagae toro!
Kodire inagoino, iedagamage Kie Ceb. tagae toro, tabadure toro, iwadarugodure tagae toro!
Kodire inagoino, iedagamage Kie Cob. tagae toro, tabadure toro, iwadarugodure tagae toro!
Kodire inagoino, iedagamage Bok.Ec.Ceb. tagae toro, tabadure toro, iwadarugodure tagae toro!
Kodire inagoino, iedagamage Bok.Ec.Cob. tagae toro, tabadure toro, iwadarugodure tagae toro!
Kodire inagoino, iedagamage Bak.Ec tagae toro, tabadure toro, iwadarugodure tagae toro!
Kodire inagoino, iedagamage Boro Ec. O Ec. tagae toro, tabadure toro, iwadarugodure tagae toro!
Kodire inagoino, iedagamage Paiwe tagae toro, tabadure toro, iwadarugodure tagae toro!
Kodire inagoino, iedagamage Ap. Cob. tagae toro, tabadure toro, iwadarugodure tagae toro!
Kodire inagoino, iedagamage Ap. Ceb. tagae toro, tabadure toro, iwadarugodure tagae toro!
Kodire inagoino, iedagamage Ar. Cob. tagae toro, tabadure toro, iwadarugodure tagae toro!
Kodire inagoino, iedagamage Iw. Cob. tagae toro, tabadure toro, iwadarugodure tagae toro!
Kodire inagoino, iedagamage Iw. Ceb. tagae toro, tabadure toro, iwadarugodure tagae toro!
Kodire inagoino, iedagamage Ar. Ceb. tagae toro, tabadure toro, iwadarugodure tagae toro!

Boe egore: M! M! M...!

Icare akore: Iedagamage (2x), pawo Aroe eedudo.

Egore: M...!

Akore Pawo Aroedo tugera to, tuwure to motoji Parabara tabo tumeduia joki.

Egore: M!

Akore: Kodire inagoino inodowu akae (Bakorokudu,Bad.), akonagodure atui nowa kae duji.

Egore: M...!

Akore: Kodire inagoino, iorubodare (Arua, Bad.) akae, akonagodure atui aiadu kae duji.

Akore: Kodire inagoino iorubodare (Bakorokudu pugeje) akae, akonagodure atui aerubo kae duji.

Boe egore: M...!

Icare Birimodo (Ar.Cob.) akore: Kodire inagoino, iorubodare (Akaruio Bokodori, Bak.Ec) akae, akonagodure atui aerubo kae duji.

Akore: Kodire inagoino, iorubodare (Oca Kudureu, Bad,) akae, akonagodure aragodui aiadu paru jitu duji.

Akore: M...!
Icare Tadugo (Iw.) akore: Kodire inagoino, iorubodare (Ki Bakororo, Kied.) akae: Akonagodure atui aerubo kae duji.

Egore: M...!

Akore: Kodire inagoino, iorubodare (Kaigu, Bok,EC.) akae, akonagodure ai akado aerubo bogai duji.

Egore: M...!

Akore: Kodire inagoino, inodowu (Ki Bakororo pugeje) akae, akonagodure ai amugudo aiadumage eparuia jituji.

Egore: M...!

Icare Ki Bakororo ure turagojedo pugeje, akore: Kodire inagoino, iorubodare (Mano Kurireu,Ar.Ceb.) akae, akonagodure ai akado aerubo bogai duji.

Egore: M...!

Akore: Kodire inagoino, iorubodare (Birimodo, Ar. Cob.) akae, akonagodure ai akado aerubo bogai duji.

Akore: Kodire inagoino, inodowu (Aroia Kurireu, Iw. Ceb.) akae, akonagodure ai amugudo aiadumage eparuia jituji. 

Egore: M...!

Icare egore: Bapo reko. Tawaduwo panato.

Icare nowu aroe etawarare aregodure, ure tumugudo tu. Ure tugu bapoto gri gri gri. Du tonajire ipere ere iogwarido, egore: Wa...!

Bapo kiere: ju tuki, ju tuki...

Pana akore: khu khu khu...

Ere iogwarido pugeje: Wa...!

Akore: Ho o...!

Bakororo oiado Bakororodogei Ho o...!

Bakororo oiado tagimejeragei Ho o...!

Bakororo oiado tagimejera Bokuojebaji Ho o...!

Bakororo oiado tagimejera Burekiabeioji Ho o...!

Boecojire icare eragodure roiaoji.

Boetoji: Parabaradoge ekeroia.

Rekodaji: Bokuojebage ekeroia.

Rekodaji: Buturori ekeroia.

Rekodaji: Aeredoge ekeroia.

Eragodure jii barogwa kododu kae.

Barogwa kododu kejere icare Akaruio Boroge ure nowa tugu nowu ipare eiameduto.
Rekodure Oca Kudureu (Bad Cob.) ae.
Oca Kudureu nowu Parabaradoge etuo rema. Nowure umode togwa tugu ikato.

Du kejere icare Parabaradoge eregodumode ciwo kae.

Jerigi Otojiwu rekodure Parabaradoge enodo tabo etododai, nowu kado kae. Nowu Jerigi Otojiwu koiare umode kado kado boetoji. Nowu koiare umode ipo to nowu tuo Oca Kudureu uporoji, du akomode: Iai iai iai!

Icare etaregodure nowu kado tabo (ere ia bowuje, ere ia iwure).

Nowu Oca Kudureu ure togwa tugu ikato etogi.

Úre nowu ika akodo: Toto... To to... To to to to to to to...

Du kejere ere iogwarido: Wa...!

Ere nowu kado bowujedureu akodo: pa pa pa pa pa pa...

Egore: Wa...!

Icare ere turemo tabo baito. Icare ere roiao ta pugeje.

Egore: Bakoro oiado tu tagimejeragei...
Icare akegodure ei. Icare Birimodo rekodure tonaregedu ae (tonaregedu Bakorokudu ae).

Akaruio Boroge rekodure tonaregedu Akaruio Bokodori ae.

Birimodo akore (turagodu tabo): Bakororo atugo rekodudo tudugarege etai reno.

Akaruio Boroge akore (toragudu tabo): Bakororo atugo rekodudo tudugarege Buruworeuge etai reno.

Icare Ki Bakororo rekodure tuiiorubodare Birimodo ae, rekodure Mano Baru ae, ure ewuredo tu.

Ki Bakororo akore (turagodu tabo):	Iroia Bokuojeba
      Iroia Burekiabeio
      Iroia Okoge Coio
      Iroia Bokodori Coio.

Tadugo akore: Ure arowedore podomire tudugarege etai reno.

Meriri Baru (paiwedu) akore: Ure arowerodore podomire tudugarege etai reno.

Icare eture: Boetoji Birimodo, Mano Kurireu, eture, Bakororo apo, Itubore apo, toro Aije muga kae.

Ere iogwarido ei tuie bu duji, agore: Wa...!

Egore: M! m m m m...! 

Icare egore: Buturori je bu! Buturori je bu!

Ere je bu, ere iogwarido ji: Wa...!

Egore: M m m m...

Ca! Du kejere icare aroe etuomage ere pariko tugu tore etaoto, egore: Kado je bu! Kado je bu! Meri rekodure!

Icare ere kado je bu.

Du kejere ika, pana, ako padure boe kajeje. Ika, pana, ako aregodure, akore:

Ika akore: Ka ka ka! Ka ka ka!

Pana akore: Gu gu gu! Gu gu gu!

Butore akore: Cuku cuku cuku! Ewureji (Bakororo bureji, Itubore bureji).

Egore: Icana taeku kidugodure? Tarego etogi.

Aroe egore: Wi wi wi wi wi wi!

Oinore aroe egore Bakororodogei, Ituboredogei.

Icare eregodure, eregodo toro etogi, egore: Wi wi wi wi wi wi! Eregodure mato tuibagi woe pugeje.

Ere iogwarido ei: Wa...!

Egore: M m m m m...

A...! Oinore Bakororo, Itubore, oinore erore tugodui mato bororo kae, ika tabo, pana tabo!

Ekodure, ere tuburedo pumegi tuku.

Icare eture pugeje...

Egore: Tarego eregodaji. (2x) Etu nure. (2x)

Icare eregodure eregodaji, egore: Wi wi wi wi wi wi.

Egore: Wa...!

Ere tugirimi mato pugeje.

Ere iogwarido pugeje. Ere iogwarido pugeje: Wi wi wi wi wi wi…

Aroe ere iogwarido ei: Wa...!

Du keje icare Bokuojeba aregodure pugeje. Kudu padure boe kajeje...taci. Akore: Ka...!

Je padure bororo okwa kae. Iemagudu nure. Ciemagudu tabore aregodure. Kudugodure: Ka...!

Ciemagudu nure: Cuku cuku cuku...

Ere iogwarido: Wa...!

Du keje icare eture kado tabo toro nowu aroe kae. Ere tuwirido kado tabo bororo oiado, nowu bokwareu bure paru.

Nowu Bakororodoge (Bakororo e Itubore) eragojere ebo: ia rakojere kana pemegareu oto keje, ia mugure kana koboreu oto keje. 

Du kejere ere ciemagu puibagi puibagi nowu bireu oiei tui kado jodo moto kae, tui akodo jamedu du abo.

Du kejere ere turagojedo nowu kado tabo, nowu bororo aoji.

Icare ere tugeragu adugo biriji, ere jipo badudo paci, nowu Parabaradoge etuo otogajeje.

Icare ere tugeragu nowu Parabaradoge etuoji. Arua jire ere tugeragu (Boe egore: Parabaradoge etuo, Boe egore: Parabaradoge eimejera, Boe egore: Uokuri).

Icare ere nowa tugu to, biaga karega. Ere tugu jamedu boeto, ere nowa okwatorudo ji rugadu.

Icare egore: Tarego onaregedu bogai.

Icare eregodure bogai (Jerigi Otojiwu onaregedu rema), ekodo apo, ere buredo tu. Nowure ekare nowa kurido ji. Ere nowa aturigido ji, ere mugudo tu... Du keje icare ere nowu adugo biri onado ji oino poruji oino tuku.

Icare ere nowu Parabaradoge etuo onaregedu mugudo tu.

Icare nowu parabaradoge etuo uragodure ewo nowu Parabaradoge akodo.

Akore:	Hu u... (2x)
      Bororo imire itaregodure, itugarege, itore, iwage! He e...

Akore:	Hu u... (2x)
      Bororo imire itaregodure, itore iwage! He e...

Akore:	Hu u...
      Parabara eimejera jakajejewu okwa kiareu.

Nonore icare ure tugera tugu nowu kadoto. Akore: Pa pa pa pa pa !

Ere iogwarido: Wa...!

Egore: M m m m m...

Du kejere ere nowu Parabaradoge etuo reko jice bororo paru kae, ere nowu adugo biri rakojedo uporu keje.

Icare nowu uo uture pugeje woje tugana pegareu jaogwai, icare ure tugirimi pugeje woje tugana pemegareu jaogwai pugeje. Du tabore icare ure ipo to nowu tonaregeduji, ure ipo to nowu adugo biriji po po po po.

Du keje icare nowu oragudure, akore: Iai iai iai iai!

Icare nowu uo uture jice bororo paru kae cu cu cu. Nowu onaregedu uture rekodaji, ure cinogido uporu raji ju ju ju.

Ere iogwarido: Wa...!

Ere tugera tugu nowu kadoto pa pa pa pa.

Icare ere tugera ra nowu kado piji, ere barigu aroe bukeje pr pr.

Du kejere icare ia aroe kudu pado boe kajeje pugeje, akore: A! Kao...!

Metuia akore: Kae gae! (Ere itura boe reko tugedui jitu tabo.)

Tugodui mato bororo kae pugeje, aroe egogodure: M m m m.

Ekodure mato, ere tuburedo aroe ao keje, ere turodo duru duru... Ekudugodure nono aroe ao keje.

Akore: Aere ko ko!

Metuia akore: Kae gae!

Icare eture pugeje toro aroe bure kae, ere tuburedo pugeje, re turodo duru duru duru.

Ekudugodure pugeje:

Akore: Aere ko ko!

Metuia akore: Kae gae!

Aroe egore: M m m m.

Akedure du keje, cewu buturori pugeje.

Aroe etawarare ure aroe ererudo jamedu, du kejere aroe erore nowu tureru piji Buturori kae.

Nowu Ki Bakororo, Kaigu (Aeredoge) ere nowu Buturori to mototo boetoji. Ere tugeragu ji ta (Ki Bakororo ure tugeragu coreuji, Kaigu ure tugeragu nowu kujagureuji).
Ekodo tabo oino... Egore wi wi wi wi (ere tuwureagurudo tabo).

Kaigu kodure oino tugana koboreu jaogwai, Ki Bakororo kodure oino tugana pemegareu jaogwai.

Egore: Wi wi wi wi, ere tubujodo pumegi tuku, egore: ca! oino pui, ere tugana aogado ri tabo, ere to motoji pa!

Aroe egore: Wa...!

Egore: Ca! Bakororodoge!

Du keje icare Bakororo ure tugeragu Buturori coreuji, Itubore ure tugeragu kujagureuji, ekodo tabo pugeje, nowu tumedage ekodaji.

Egore: Wi wi wi wi. Ere tubujodo pumegi kuri tuku!

Egore: Icá!

Ere tugana aogado taci!

Egore: M! Ere to motoji pa!

Aroe egore: Wa...!

Egore: m m m m...! Tuiedui.

Icare egore pugeje: Bokuojebage pugeje!

Awuge erore nono nowu tumedage erore rugadu (Bokuojeba, coreu; Burekiaboeio, kujagureu).

Icare boe egore: Aroe pugeje!

Nowu atugododureuge aroe etagedure du keje icare aroe eiamedure Buturori to motoji. Icare areme, ime, kuridoge, boe etore kugure ere Buturori to motoji.

Icare boe eiamedu akedure ji du kejere icare ereru akedure.

Aroe ererure jii boei nowu Buturori to motoji du tonaji.

Icare Boe etagedure du keje icare nowu boe ereru akedure taci! 

Ca! Aroe ere cimo pariko maku tuomage etai, ere tuguie powari maku tuomage etai, ere togwamu ei pf!

Nowu etuomage egore: Oinono! Oinono! Jorubo barigu ipiji. (2x)

Du kejere icare nowu etuomage ere eke butudo, egore nowu tugeji: E... E... E...

Ca! Care nowu eke butu akedure.

Icare enogwagere, ekudure: Moiawe ekuruce, iworo kuruce, ekudure noidoia kujaguji. Ere motore kugu ko, ere akó kugu ko, ere apeo kugu ko. 

Icare ere oiko, du kejere icare ere ika akodo.

Nowu aroe etuo ure nowu ika akodo: To to to to... To... Tototo...

Egore: Wa...!

Ere nowu ika akodo woje Ituboreto. Ere akodo : To to to to... To... Totototo.

Egore: M...! Wa...! Wa...o!

Du kejere Birimodo, Akaruio Boroge, Tadugo, Ki Bakororo, Meriri Baru, ere tugeragu bapoji. Ere bapo maku ecerae etai, ecerae eiamedu ai.

Icare Aromerere ure tugeragu akaruio Borogeji, kodo apo... cewu kado kae, ure iera bu keje, akore: Mareo, mareo, mareo! Aedaga reo, acarugo reo, akeroia reo, aparuia reo! Oinore akagore ji, oinore akagore ji.

Akore: No... Nono hu... Hu hu...!

Nowu icare rekodure todowu ae pugeje, todowu Butoregadu ae, kodure apo, ure iera bu kado keje pugeje tu... Imadure tabo pugeje, akore: No... No no hu... Hu hu...!

Ca! Nowure icare ure tugeragu ecewu aroe maiwu uwieji, ure iera bu nowu kado keje pugeje tu. Imadure tabo pugeje, akore: No... No no hu... Hu hu...!

Nowu icare rekodure nowu aroe maiwu uo ae pugeje, ure iera bu nowu kado keje tu je. Akore: No... Nono hu... Hu hu...!

Nonore icare cewu uragodumodewuge ere turagojedo. Icare eragodure nowu aroe ekeroiaji.

Apiborege eke kidoguru para rekodure jao.

Nowu uragodureu akore: 
Aroeceba ocagoduiagu tuigoia tuwaradu toduia Kujibo Bororo bukorire (Cewu Parabaradoge eparu reno).

Nowu Birimodo uke kidoguru para pugeje:

Nowu uragodureu akore: 
Kudurori bowodu jetuiaga, Bakugumoe akagiridodo jetuia awugeje
Kudurori bowodu jetuiaga. (2x)

Nowu Paiwedu (Meriri Baru) uke kidodguru para pugeje.

Nowu uragodureu akore: 
Iedaga Kuaga ako peiogwa jetuiaga (2x)
   Tuiordu okwaimo tuguie meremere oiagaire.
   
Icare Tadugo pugeje: Tadugo uke kidoguru para pugeje.

Nowu uragodureu akore:
Arigao kododu owu cega mato.
   Arigao tuwoie tugudawuge eiaidodu baragorire. 
   Icare Ki Bakororo uke kidoguru para pugeje.

Nowu uragodureu akore:
Arigao kododu owu cega mato.
   Arigao tuwoie tuwororo Arigao Bororo iogodudo.
   
Nowu Bakororo, Itubore, Burekiabeio, Bokuojeba, Aere, Buturori ekeroia reno. Nonore ekeroiare. Nowu jire Boe eragodure.

Icare akedure meri butu tabo.

Buturoridoge eno bakaru (Paiwe)

Boecodure, icare barogwa kododure, du kejere Meriri Baru (paiwedu) uwadodure.

Akore: Taedadudo! Barogwa kododu! Taerduwo barogwa kododuji, tawo tae kabi, tamearudu awadudo tai.

Du kejere icare merure.

Kodo jii du kejere icare aregodure bakuru kae.

U! Bakuru rakare! Kiogoagiri meture tada. Mare nowu kiogoagiri kugurigodure.

Aiwore ji tu je. Icare ure tugirimi. Kodo jii bato. Aregodure bato, akore: Iordure aroeji! Itogeadure aroeji. Kiogoagire meture nowu bakuru tada, du kodire iroino tawogai.

Akore: Barogwato padumode bogai paiamedu tabo.

Barogwatore icare eture bogai.

Etaregodure nowu bakuru kae.

Egore: Ka koduboe akuruba? Kakoduboe akiriba?

Du kejere icare akore: Boe koduwuboe imi karega. Aroe etagiri reno. Aroe imireo.

Akore: Aroe Buturori itakuru reno, aroe Buturori itagiri reno.

Du kejere icare Tugaregere tuwu tuwugeje, egore: Marigu, paregoduwo aroe akuru kuda, paerduwo ji.

Egore: Paerduwo kaboba. Paerduwo kaboba akoino pudui...

Icare pogoriwe eregodure, ekodure, mare etaregodukare ae.

Du keje icare piroje eregodure pugeje, mare etaregodukare ae.

Du keje merire eregodure, eerdu nure ji, mare etaregodukare ae. Ere tugirimi. Icare ure to akiri rogu bu tu ewugeje.

Parabaradoge eregodure pugeje. Etaregodukare ae mare eerdu nure ji. Ure tagiri rogu maku tu etai pugeje.

Du keje turubare pugeje. Aregodure ae, mare ukare ciegi ji. Ure tagiri rogu maku tu ai... Icare uture piji.

Du keje icare piodudu, Boe egore piodudu porereu rogu, nono, rekodure pugeje. Aregodure ae, ure juredo ji inono, oino, ure taiado apo m m m!

Icare akore: Kakoduwu aroe akibao?

Akore: U! Boe koduwu aroe imi karega.

Akore: Kakodiwu akibao? Inoba ureuba akibao?

Akore: Boe koduwuboe imi karega. Aroe imi. Aroe remawu imireo. Imire ikiere Aroe Buturori.

Kujagu nure.

Icare uture piji. Kodo tumedage etae. Ure taiado oino p!

Akore: Iordure ji: Aroe rabodu. Aroe remawu rabodu. Akore Aroe remawuie ure puduni. Puduie boe egore Aroe Buturori, Aroe Buturori, oino.

Egore: Kode, marigu, paduwo ae, paerduwo ji.

Icare eture ae tododai. I! Keadu karega ure! Boe awuru rugu ureore ure tumugui Tugarege etogi.

Icare Tugarege etaregodure Buturori ae. Makogodure ei, akore: Tagaregodure?

Egore: U! Cedaregodu.

Akore: U! imireo. Iire boe egore Aroe Buturori, Aroe Buturori, oino.

Nowu tugarege egore: M...!

Akore: Mare toroiwamodukare ii. Mare tori coreu tamode bu tori kujagureu keje, du tabore tawororomode iwogai.

Itaregodumode bogai, imode iremo to rugadu.

Ki Bakororo jire tamode tarokagado nowu tori coreu tabo.

Kaigu jire tamode tarokagado imi remawu itabo kujagureu apo.

Nowu Tugarege egore: Ii...! Oino.

Ca! Nonore icare nowu Aroe Buturori uture tuiato, woje jewaduiewoto, Bakororo bogai...

Nonore icare okware tuiato Bakororo bogai. Nowu kujagureu uture tuiaoto, okware tuiaoto Itubore bogai.

Cá! Urugadu!

33. AROE AROECEBA
(Apiborege eno)

Meri rekodu tabo, Akaruio Boroge (Ap.) uwadodure, akore: Kodire inagoino, iorubodare Bakorokudu akae. Akado aerubo bogai.

Kodire inagoino, iorubodare Jerigi Otojiwu akae. Akado aerubo bogai.

Oinore Akaruio Boroge akore.

Icare barogwa kododure, makogodure tuwie Kurugugaji, tuwie Apuieji, akore: Paduwo pawobe emuga kae, etaregoduwo pagagu aroe etae.

Icare eture.

Egore: Nogware kugure, cegodo toro, boe baado cedogi.

Egore: Irogodu kowu, rotu kugududo.

Egore nowu tuwobei.

Icare ere nowu irogodu kowu, ere nowu roto pobo tugu to.

Du kejere icare nowu Akaruio Boroge, nowu Kuruguga, eregodure nowu Ecerae etae.
Kuruguga (Ap. Cob.) rekodure Jerigi Otojiwu (O Ec.) ae.

Akaruio Boroge(Ap. Ceb.) rekodure Bakorokudu (Bad. Ceb) ae.

Ere emugudo tu... Icare ere edugodo, mare ere ekujagudo boetoji.

Icare ere Bakorokudu iera ra paru codo, ere bure ra paru codo, ere mogajejewu bu, ere codo (Aroeceba coreu).

Nowu metuia imore nowa. Ere okwa nowado, ere iera nowado, ere bure nowado, ere mogajejewu bu, ere nowado, ere kigadudo (Aroeceba Kigadureu, Aroeceba Tororeu).

Icare ere toro kogudo ekajeje, ere pariko tugo etaoto. Mare nowu pariko kedo karega: aroeceba kajejere nowu pariko ere kogudo, kuruguga kajejere ere nowu pariko kogudo.

Macare aroeceba bokware, kuruguga bokware, kocare pariko mito tu je, dure icare kogure tu, kogure tu, kogure tu, aroe etaora kajeje.

Aroeceba koiare, kuruguga koiare ure aroe emodudo, ure boe eiamedu motudo. Macare boe bokware.

Icare Akaruio Boroge akore: Icare pare eiado. Tageragu etoroji, toro ebo bororo kae.
Icare ere tugeragu etoroji, ekodure ebo bororo kae, ere ewuredo bororo keje.

Icare egogodure.

Ikuie Ekureudo (Ap. Ceb), Tubore Ekureudo (Ap. Cob.) eragojere woe tuwagu tabo tuiedagamage ebo, tuwo baku jukodo ei.

Icare eture. Egogodure, egore: M m m m...

Du keje icare eturu cuku cuku cuku. Nowu tago tabore eture.

Ere tuie to woje tago tabo: M m m m... Bororoji.

Ikuie Ekureudo, Tubore Ekureudo ere baku jukodo ei be be be.

Ere tuwuredo, ere tamudo biega tu je, du kejere icare eture pugeje, nowu tagoia mito du tabo. 

Ekodure bororoji jii... Icare ere tuwuredo. 

Ca! Du kejere nowu Akaruio Boroge, Kuruguga, eture etae, ere etoro kiwuje, ere pariko ta etao piji.

Nowu Ikuie Ekureudo, nowu Tubore Ekureudo eregodure to pobo kae, tubori po kae, tuwo nowu tagu aroe, tuwo nowu tuiedagamage etaimo.

Icare ere etaimo tu… Nowu aroe keje.

Etaimodu akedure du keje ere turagojedo, ere togwamu pf! Pf! Eiameduji.

Du kejere icare eture bato tuwai kae. Ere tamudo, mare jii je karega.

34. AROE TUDOE
(Apiborege eno)

Biega tu je, du kejere icare Akaruio Boroge rekodure Bakorokudu ae pugeje. Kuruguga rekodure Jerigi Otojiwu ae pugeje.

Du kejere Akaruio Boroge rekodure Kaigu ae, rekodure Arua ae, rekodure Oca Kudureu ae, rekodure Ki Bakororo ae, rekodure Ino Kuri ae.

Kuruguga rekodure Baramere ae, rekodure Poruiepa ae, rekodure Aromerere ae.

Du kejere eregodure areme etae pugeje, nogware kugure etae pugeje, areme codudoge etae, ime codudoge etae.

Icare ere ekudu kogudo, boe egore ewariga.

Ere ewariga kogudo, du keje icare eture ebo, ere edo pobetu, pobetu, pobetu.

Boetoji:	Kaigu, Poruiepa.
      Baramere, Aromerere.
      Ino Kuri, Torobaru.
      Ki Bakororo, Oca Kudureu.
      Arua, Bakorokudu.

Tudoe eiamedu ere pobetu, pobetu jamedu, ereore.

Icare etagedure bororo kae, icare ere tuwirido... Ta! Oino bororo kajeje.

Icare ererugodure.

Egore: wi wi wi wi! Tureru tabo.

Nowu tudoe eture etododai bororoji: Gu gu gu gu... Toja tabo.

Egore: Ps! Ps! Ps!

Ekedure torigaji, ekedure jepara kobo roguji, ekedure ia ipo kobo roguji.

Ere udo oino epogoraji: Cu cu cu cu...

Icare ereru akedure. Icare Akaruio Boroge, Kuruguga, ere tugeragu ei. Ere pariko tawuje etao piji, ere butore kiwuje epogodawu piji, ere ewaiga aru epiji.

Nowu Tudoere nowu to iporogu, jepararogu, torigarogu, ere maku nowu Akaruio Boroge, Kuruga, etai.

Egore: M! No... No no hu... Hu hu...!

Icare nowu apiborege areme ere etaimo tuboripo tabo. Eiamedu boe ere eteimo: Kurugugoe, Tudoe eiamedu.

Akedure icare ere togwamu pf pf! Enure jorubo barigu boe epiji.

Icare Kuruguga, Akaruio Boroge, emagore tuwiemagei, egore: Imedumage, tarego bapo kae, tawo maku Ecerae etai, eragoduwo tuiaduji.

Icare eragodure, nowu togwa kodaji.

Roia akedure, du keje icare nowu aroe etuo aregodure, ure tumugudo ewure paru. Icare ere nowu toroe to pui ae. Icare imadure tabo, akore: No... No no hu... Hu hu...!

Icare ure turagojedo tabo taci. Icare uture tabo toro tuwai kae, ure turemo tabo, ure jeto tu tuieda keje.

35. AROE KAIWO
(Paiwoe eno)

Meri rekodu tabo, Meriri Baru (paiwedu) akore: Pawo aroe tawuje. Pawo Kaiwo tawuje. Oinore akore tumeduia Birimodoji (Ar. Cob), tumeduia Kaboreuji (Ar. Cob), tumeduia Mano Kurireuji (Ar. Cob.), tumeduia Kurugugaji (Ap.)

Icare nowu Meriri Baru mitodu, akore toneregedu Kaiguji (Bok.Ec.Cob.), akore: Imedu, akera bu itao keje, akagodo: Aroeiagu tugera to, tuwure to motoji Kaiwo tabo tumeduia joki, tuge pogodawu, tuge otoe (id.) paru tabo.

Icare Kaigu rore ino rugadu.

Icare Meriri Baru makogodure, akore:
Kodire inagoino, iedagamage Badojebage Cebegiwuge tagae toro, tabadure toro, iwadarugodure tagae toro!
Kodire inagoino, iedagamage Badojebage Cobugiwuge tagae toro, tabadure toro, iwadarugodure tagae toro!
Kodire inagoino, iedagamage Kie Cebegiwuge tagae toro, tabadure toro, iwadarugodure tagae toro!
Kodire inagoino, iedagamage Kie Cobugiwuge tagae toro, tabadure toro, iwadarugodure tagae toro!
Kodire inagoino, iedagamage Bok. Ec. Cebegiwuge tagae toro, tabadure toro, iwadarugodure tagae toro!
Kodire inagoino, iedagamage Bok. Ec. Cobugiwuge tagae toro, tabadure toro, iwadarugodure tagae toro!
Kodire inagoino, iedagamage Bakoro Ecerae tagae toro, tabadure toro, iwadarugodure tagae toro!
Kodire inagoino, iedagamage Boro Ec. O Ecerae tagae toro, tabadure toro, iwadarugodure tagae toro!
Kodire inagoino, iedagamage Paiwe, Apiborege tagae toro, tabadure toro, iwadarugodure tagae toro!
Kodire inagoino, iedagamage Aroroe, Iwagududoge Cob. tagae toro, tabadure toro, iwadarugodure tagae toro!
Kodire inagoino, iedagamage Iwagududoge Ceb., Ar. Ceb. tagae toro, tabadure toro, iwadarugodure tagae toro!

Akore: Iedagamage, pawo aroe eerdudo, pawo aroedo tugera to, tuwure to motji Kaiwo tabo tumeduia joki.

Egore: M m m m. Oino akoi pudae duji.

Akore: Inodowu (Kaigu), akonagodure ai amugudo aiadu paru jituji.

Akore: Kodire inagoino, iorubodarege, itore, tagae (Tugarege, Ecerae), tarodo taci toro taiadu kae tawo oto akirido tai, tawo oto kado tai.

Du kejere akore: Baporogu reko!

Ere baporogu reko badojeba Bakorokudu ae.

Boecore.

Icare Bakorokudu ure Kaiwo parudo, bai tada. Areme eragodure jamedu.

Akore (Kaiwo Paru): I hi... Kae gae Iwo! (2x)

Du kejere icare uture jii… (raicigo)

Akore:	Ho o o... (6x)

Jure imire Ho o o. Ho o o.

Kaia Ho o o. Ho o o.

Mano Ho o o. Ho o o.

Iwo Ho o o. Ho o o.

Roia Ho o o. Ho o o.

Akore:	Jure itawuje
      Kaia itawuje
      Mano itawuje
      Iwo itawuje
      Roia itawuje.

Akore:	Jure iregodure
      Kaia iregodure
      Mano iregodure 
      Iwo iregodure
      Roia iregodure.
ROIA AO

Ceima cero parure (3x)
Ceima cedadugo parure
Ceima cegenawu parure
Ceima ceerugo parure
Ceima cedagiri parure
Ceima cedoiaga parure
Ceima cegiga parure.

Ceima Kuruguga parure
Ceima Bakuguma parure
Ceima Parigogo parure
Ceima Jakomema parure
Ceima Nowagoro parure
Ceima Butowure parure
Ceima Bacioje parure
Ceima Aenogwa parure.

Ceima Birimodo parure
Ceima Birimodo etadugo parure
Ceima Birimodo ekenawu parure
Ceima Birimodo eerugu parure
Ceima Birimodo etagiri parure
Ceima Birimodo etoiaga parure
Ceima Birimodo ekiga parure.

Ceima Boro arireu padure
Ceima Kaiworo padure
Ceima Aenogwa padure.

Awu roiao akedumode 7 hora kae boecoji. Du keje icare eture tuwai kae. Ere tamudo, enudure.

Barogwa kododu tabore icare ipare eture nowu kaidaga kae, iturato. Etaregodure. Icare eragodure pugeje, roiaoji pugeje, nowu togwa kodaji (Ceima...)

Du kejere icare nowu roia remawu epa uture toro bato. Nowure icare ure moito tu tu tu je, toro tuwobe ebo, tuwire ebo, aroe maiwu muga kae, toro bato.

Kaigu akore:	(Kaigu ukeroia kidoguru para).
      Iedaga Kuaga ako peioga owu jetuiaga (2x)
      Etuioruduwo okwa imo tuguie meremere oiagaire
      Iedaga Kuaga ako peioga jetuiaga.

      (Kaigu ukeroia umanareu pugeje)
      Aroe Bae cenoia poro awadu wararere
      Cenoia kajejewu urubejewu jetuia kori
      Aroe Bae cenoia poro awadu wararere.

(Kaigu ukeroia gigudu pugeje)
Arowe epadure cibaiari otojiwu (2x)
Arowe etaiwore cibaiari otojiwu (2x)
Arowe etaiwore cibaiari otojiwu. (2x)

Icare ipare ere Kaiwo kogudo. Icare ipare ere Kaiwo okwaborado. Icare ipare ere Kaiwo okwa kogudo.

Icare ipare ere cewu Kaiwo ira kurido tu tu tu tori tabo.

Icare ere kogudo ipo kajeje. Nowu ipo jire boe egore Kaiwo Ika, Kaiwo Ika, ino. Oinore boe egore nowu Kaiwo epa ipo roguji.

Ícare akedure. Nowure icare Boe erore tuginoi ji. Ure to iado boetojiwu, ure to akedudo boetojiwu, ure tuiebu to tabo bororo kae, tui to iado du keje, du kejere iage ere tuiebu pugeje tui to iado du keje tu tu tu je.

Érerure bororoji, bororo okwaji tu tu tu je.

Du kejere icare etagedure. Du tonajire Aroe Etawarare ure ererudo.

Akore:	Kujibo! Kujibo!
Iobo Iobo Iobo!

Ereru akedure, du kejere icare Meriri Baru (Paiwedu) ure tugeragu Akaruio Borogeji (Aroroedu), Ure tugeragu Baitogogoji (aroroedu), icare ure ee atugodo.

Ure ee codo boetoji kuri woe awu enoguru.

Ura nowa to to to ji. Ure awu ekera paru codo, ure eimori codo, ure nowa to to pugeje tu tu tu.

Ure ewure ra paru codo, ure atugodo nowa tabo co co co.

Boe egore: Meriri Baru, Akaruio Boroge, Baitogogo iera kobotodo, ure bure kobotodo, ure uporai kobotodo.Ákaruio Boroge, Baitogogo , eiere Aroe Boerukiaridoge.

Baitogogo okwa akre meriri bariji, Akaruio Boroge okwa akore pariraji.

Baitogogo akore: Eregé Eregé Eregé Eregé Ke...! (2x)

Akaruio Boroge akore: Cigi cigi cigi cigi ci...

Ere iogwarido: Hi hi... Koga ka iwo! (2x)

Kodure oino bororoji jii je. Ure turemo baito jii... Tureru tabo.

Mare rerukare jice, tume tabo tododaire rerure.

Icare reru akedure, du kejere icare ipare eture bato, tuwaito, tumuga kae, tuwo tugujagudo, tuwo tuiejiwudo, tuwo tubemegado.

Icare ere ciado, du kejere icare eture baito.

Egore: Taburedo baiji. Meri rekodu nure! (3x)

Ca! Nowure icare ure tuginoi. Nowure icare aroe ererure bai tada, Kaiwo tabo. Ere taiado oino bato jii... Ere tuburedo.

Egore: Hi hi! Ka gagaga iwo! (2x)

Du kejere icare nowu Kaiwo uiadumage eture tabo. Uiadu Jerigi Otojiwu, uiadu Arua, eture tabo, baporogu tabo, kaiwara tabo (meri jetui woe pae jaka jitu tabo).

Egore: Rogirogire, Rogirogire.

Árowe ikuruguga butuia rogirogire, rogirogire.
Árowe iwaguguma butuia rogirogire, rogirogire.
Árowe iparigogo butuia rogirogire, rogirogire.
Árowe iiagomema butuia rogirogire, rogirogire.
Árowe Inowagoro butuia rogirogire, rogirogire.
Árowe Iwudowure butuia rogirogire, rogirogire.
Árowe Iwajioje butuia rogirogire, rogirogire.

Du tonajire ipare ererure bororoji.

Akore pugeje:	Jure ika (2x) Jure ika (2x)
      Atugore (2x) Atugore (2x)
      Jure ika, Jure ika atugore, atugore
      Jure ika, Jure ika enawure, enawure
      Jure ika, Jure ika urugure, urugure
      Jure ika, Jure ika akirire, akirire
      Jure ika, Jure ika oiagare, oiagare
      Jure ika, Jure ika meririre, meririre
      Jure ika, Jure ika batarure, batarure
      Jure ika, Jure ika kaworure, kaworure
      Jure ika, Jure ika ukigare, ukigare.

Akore pugeje:	Jure ika, Jure ika atugore, atugore o o o a (2x)
      Jure ika, Jure ika enawure, enawure o o o a (2x)
      Jure ika, Jure ika urugure, urugure o o o a (2x)
      Jure ika, Jure ika akirire, akirire o o o a (2x)
      Jure ika, Jure ika oiagare, oiagare o o o a (2x)
      Jure ika, Jure ika meririre, meririre o o o a (2x)
      Jure ika, Jure ika batarure, batarure o o o a (2x)
      Jure ika, Jure ika kaworure, kaworure o o o a (2x)
      Jure ika, Jure ika ukigare, ukigare o o o a. (2x)

Du kejere icare ere tugado puibagi: iage eedure jice bororo paru keje, iage eedure woje badojeba Bakorokudu apo.

Akore:	Ukudawuge (2x)
Enoja paduiaiga Akurubo itagareuge ewere o o...

Egore:	Hi hi Kae gae gae O...!

Akore:	Ho o...
Owarowe (2x)
Kuruguge ceguruguga cireru rekoduia Orowaribo oiaiogire.
Ho o...
Owarowe bakuguma cireru rekoduia Orowaribo oiaiogire.
Ho o...
Owarowe cebarigogo cireru rekoduia Orowaribo oiaiogire.
Ho o... Ho o...

Akore:	Aito... (3x) Ipare ewure reru rekoduiagu hi hi hi hi!
      Aito... (3x) Ipare ekera reru rekoduiagu hi hi hi hi!
      Aito... (3x) Ipare enogwa reru rekoduiagu hi hi hi hi!
      Aito... (3x) Ipare etaio reru rekoduiagu hi hi hi hi!

Nonore icare ia roia pado pugeje: ia Kaigu ukeroia pugeje.

Nowu roia iere WARUTO, metuia iere IROIO KURUGUGOE.

Areme ekedure nowu ipare eno Kaiwo otoji tu tu tu tu je, pumegi, oino rugadu.

Ere tuwirido pumegi tu, ere pob.

Icare nowu uragodureu akore:
      O waruto
      Cibae etoiaga arireu okwa
      O waruto
Iroio kurugugoe etoiaga arireu okwa
      O waruto.

Nowu WARUTO akedure du kejere icare Aroe Etawarare ure ipare aroe ererudo pugeje nowu Kaiwo tabo.

Areme ererure ekujiagi pf pf pf pf.

Icare eiamedu akedure icare ere tureru akedudo.

Aroe Etawarare akore:	Kujibo Kujibo Kujibo...
      Iobo Iobo Iobo...

Icare aroe etuomage ere etaimo. Ere pobo redo eiogi cu...

Ecare ere turagojedo du keje egore oino pf pf pf! Ere togwamu boei.

Icare eke buture.

Eke moiawe, eke iworo. Beture. Ere kowuje. Ere kodu akedudo, du keje icare eture.

Ere ika maku Bakorokudu ai. Ure togwa tugu to.

Akore: To to to to to to to... to to to.

Egore: Hi hi kae gae gae Wo!

Du kejere icare ipare ere tugeragu Meriri Baruji ere iera bu nowu Kaiwo keje, egore: Emareo, emareo, emareo! Aedaga reo! Acarugo reo! Akeroia reo! Aparuia reo! Oinore arore ji. Oinore akagore ji!

Akore: M! No... No no hu... Hu hu!

Icare ure tugeragu todowuji (todowu Jerigi Otojiwuji), ure iara bu Kaiwo keje, akore: No... No no hu... Hu hu!

Rekodure todowu ae (cewu aroe maiwu uo ae) ure tugera kogudo iera kajeje tuku. Ure iera bu nowu Kaiwo keje tuku.

Akore: No... No no hu... Hu hu!

Awu oto pa reno.

Du kejere icare Meriri Baru makogodure tuwiemagei, akore: Bapo reko, bapo rejko! Bapo maku cerae eiamedu ai, eragoduwo!

Icare ere tugeragu bapoji, icare ere maku cerae etai, egore: Arago aiaduji! Arago aiaduji!
Icare ere turagojedo, icare eragodure.

Egore: Iedaga Kuaga akopeioga jetuiaga tuiorudu okwa imo tuguie meremere oiagaire. Iedaga Kuaga ako peioga jetuiaga.

Oino. Icare akedure.

36. AROE CIBAIO BAKORORO
(Aroroe eno)

Boeco paruji, Meriribaru uwadodure Jerigi Otojiwu ae, Bakorokudu ae.

Akore: Tagado taerubo bogai.

Iocare boecodure. Boe enudure. Icare barogwa kododure.

Kuri je eture bato tuwobe Peiwe etae. Ere kaidaga arego. Ere Jerigi Otojiwu, Bakorokudu, ekujagudo.

Ere emomo codo ere okwa akirido.

Ere ekera codo, ere okwa akirido.

Ere eporaido, ere okwa akirido, woje ekujebiji jamedu.

Ere enogwa codo, ere okwa akirido. Ere ewure codo, ere okwa akirido.

Oinore Meriribaru rore tuiorubodare Jerigi Otojiwjiu, tuiorubodare Bakorokuduji, oino.
Icare ure tôro kogudo ekajeje, ure pariko kogudo etao kajeje. Ure cewu kaidaga bu etorea kajeje, ure kogudo ekajeje, ure bu ewugeje, ure kogudo etaogajeje.

Icare uture ebo bororo kae, tui tugera kogudo etoro kajeje, du tabore uture ebo bororo kae.

Kodure ebo kuri. Ure ewuredo tu nowu aroe ao keje.

Du kejere icare egogodure tuduwo bororoji, egore: M m m m m...

Erore gu... cai tudure kodi, ciemagudu tabo cuku cuku, bororoji jii... Ere tamudo jao pugeje.

Du keje icare egogodure pugeje: M m m m m...

Icare eture tu... cuku cuku, bororoji pugeje.

Icare ere tuwuredo pugeje tu...

Nono Meriribarure tôro kiwuje epiji, ure pariko ta etao piji.

Icare makore tuwiemagei, akore: Nege kugure, tarego bapo kae, tawo bapo maku Ecerae eiamedu ai, eragoduwo.

Icare eragodure jii... Nowu togwa kodaji rugadu.

Ca! Akedure. Ere tura kado. Icare nowu uo aregodure mato, ure tumugudo tu ewure paru. Icare ere nowu cimo pariko, ere tuwabo, ere maku ai.

Imadure tabo, akore: No... No no hu... Hu hu...!

Icare uture tabo jii... Tuwai kae, ure jeto tu tuieda keje.

37. AROE KUGOE
(Paiwoe eno)

Paiwedu Meriribaru uwadodure boeco paruji.

Akore: Kodire inagoino, iorubodare Akaruio Bokododori akae, akado aerubo bogai.

Akore: Kodire inagoino, iorubodare Bakorokudu akae, akado aerubo bogai.

Du kejere icare enudure.

Icare barogwa kododure du kejere icare rekodure etae, ure tugeragu ekeraji, kodo ebo jii... Tuwobe emuga kae. Ure emugudo tu... Ure ekujagudo. Ure ekujagu akedudo du keje icare ure edugodo irogodu tabo, ure edugodo nowa tabo.

Edugorogu kodure etogeaji, eporuji, ekanaji: Ee rogu atugore jamedu.

Bakorokudure Kugo coreu rema.

Akaruio Bokodori Kugo kigadureu rema.

Bakorokudu atugododure irogodu tabo.

Akaruio Bokodori atugododure nowa tabo.

Icare ere tôro kogudo ekajeje. Ere pariko tugu ekajeje, ere pariko tugu etaoto.
Icare ere tugeragu etoroji, eture ebo bororo kae. Ekodo ebo kuri... Ere ewuredu tu.

Icare egogodure. Tuduwo bororoji re egogodure.

Egore: M m m m m...

Icare eture bororoji cuku cuku cuku. 

Ere tumegido oino woje, oino woje, tugodui bororoji.

Ere tuwuredo tu... Ere tamudo biega tu je, du kejere icare eture pugeje.

Egogodure tudumode du keje, egore: M m m m m...

Erore ta... cai tudure kodi.

Ekodure bororoji... cewu turagoja kae pugeje. Ere tuwuredo tu...

Icare nowu Meriribarure tôro kiwuje epiji, ure pariko ta etao piji, ure mugudo tu aroe ao keje.

Icare makogodure tuwiemagei, akore: Imedumage, tarego pariko kae, tarego bapo kae, tawo maku Ecerae etai, eragoduwo tuiaduji.

Icare eragodure jii... Ere KIDOGURU PARA ko, ere RIOA GIGUDU ko, nowu togwa kodaji…

Icare akedure.

Du keje nowu aroe uo aregodure. Ure tumugudo tu ewure paru. Icare ere cimo pariko, tuwabo, ere maku ai.

Akore: No... No no hu... Hu hu...!

Icare uture tabo toro tumuga kae.

38. AROE RU
(Paiwoe eno)

Meri rutu tabo, bai tada, Aruare ure tudawuje apo (ru apo). Mare boe uwadodukare ai jamedu, boe enogwa podu nure pui.

Ure mito tu je.

Icare ere tôro upodo itoru tabo bai bai bai. Ere buke tugu aoto tuku. Icare ere joku bu.

Meture tôro tada rugadu: Iera padukare kajeje, bure padukare kajeje.

Icare ere iado. Du kejere ewadodure paiwe areme etae, etuwo mato bororo kae tuwagu tabo, ewo jukodo tuiedaga Ruji.

Icare ure tuiebu.

Egore: Ca! Ure tuiebu!

Nowu paiwe areme eregodure mato rugadu. Ere baku jukodo ji. Oinore egore ji tuiegare tabo.

Kodo bororoji jii... Jii... tu.

Ure turemo baito pugeje.

Areme eerduwakare ji. Boe egore aregoduiure moto piji, icare utuie tuibagi toro mototo pugeje.

39. AROE UTOBOGA 
(Paiwe eno)

Boecoji, Meriribaru ure tugera bu Oca Kudureu ao keje, ure tugera bu Jerigi Otojiwu iera keje. 

Ure eroiwado, ure eerdiwado, mare podu tabo, ure togwabu tu tu ewiaja keje: Boe enudugodumode du kejere tagudugodure tawo boe eedadudo.
Icare boere tuwu. Boe enudure. Bocodure du keje boe enudugodure.

Boe enudu kejere icare Kagagoe (Oca Kudureu, Jerigi Otojiwu) Utoboga ekudugodure toro bakujei, boeco tada.

Egore:	Utoboga...
Utoboga...

Nowu jire ekudu rakaguragare. Ekudure bakujegajeje jii... Aije muga kae.

Du tonajire Paiwe etoragudure tumearudui tuiedaga kudu jitu keje.

Ere to kududo.

Icare ipare ere roia tawuje: Aroe Enogwage ere parudo.

Icare barogwa kododure. Icare ipare eture bai kae. Ere baiado jice Aije muga keje, bororo paru keje. 

Ere kidoguru tugu nowu baia okwato. Ere kiogoagiri tugu nowu baia okwato.

Nowu jire egore: “Baia okwa akirireu”, oino.

Egore: “Meriribarure okwa akirido tagu Bakagoei, tagu Utoboga ei”. Oinore egore nowuji.

Ere nowa tugu eto, ere nowu etao biri tugu etaoto.

Icare emagore areme eiamedu boe ae, ere eto pui baimanagejewu paruto, eerduwo aroei, eerduwo aroe ekudugoduji.

Icare eiamedure tudo pui, du kejere nowu aroe, tui tuibu Aije muga pji nowu baia kajeje, ekudugodure.

Nowu Utoboga ure tuiebu, kudugodure, ure turemo pugeje. Du keje icare nowu metuiare tuiebu, kudugodure, ure turemo pugeje.

Utoboga uwaigarere, Bakagoe uwaigarere jamedu.

Icare iparare nowu baia rawuje aije reia piji.

Akedu keje icare badojeba Bakorokudu ure ipare ererudo, ure baporogu kiado ei cuku cuku cuku...

Icare ipare ererure pugeje bororoji. Areme ererure jamedu, nowu Utoboga, Bakagoe, eregodaji. Etagedu keje icare meri rekodure (5 hs).

Ereru akedu keje ere kie eparudo, ere barege eparudo tumeruwo.

Ere iogwarido.

Ere tugera bu badojeba ao keje, egore:
Aroe etonagoduiagu to kiji
Aroe etonagoduiagu to jugoji
Aroe etonagoduiagu to kuoji
Aroe etonagoduiagu to riwoduji.

Tuge metotadawu, tuge noidoia kujagu awadu paru tabo.

Icare nowu badojeba makogodure, akore: Itore, iwage, tagire pagore etonago to kiji, to jugoji, to kuoji, to riwoduji, toro ia itura kae, tuge metotadawu, tuge noidoia bere awadu paru tabo. Torire mato bato.

Egore: Wa...!

Icare ere roiao ta ki paruji, jugo paruji. Oino.

40. AROE MARIDO
(Iwagududoge eno)


1. MARIDO KURIREU (Kiga bokware)
2. MARIDO UKIGAREU (Kurikare, ukigare)
3. MARIDO IKUREU (Marido rere cigu jiwu. Biegare tu je)
___________________________________________________ 

BAKARU

Tugarege, Ecerae, eedure woe bai tada. 

Meri jeture woe boe ekuduto, du keje icare boe jarurure. Awu butaodoge eiaruru inodu rugadu.

Icare Aroia Kurireu, Butoregadu, egore: Tagonagodukare ei: Cegire cedonagodure ei.

Icare ere turagojedo taci, mea tabo, ekodure etogi.

Aroia Kurireure nowu adugo imedu biri baado.

Butoregadure nowu adugo aredu biri baado tu...

Etaiwore tu... Nowu aroe je pado ta... Tuiao okwa kae.

Aiwore ji tu... U! Aroe rugadu.

Nowu metuia je pado rekodaji taci, tuiao okwa kae.

Ekodure pumeji: cuku cuku cuku, ecewu adugodoge ewiri kae.

Ere tumugudo nowu adugodoge ewiri keje tuku pumegi.

Aroia Kurireure mearoga jodo jii... nowu Marido imedu jagi.

Butoregadure mearoga jodo jii... Marido aredu jagi.

Icare Aroia Kurioreu akore: Ka kodiwu aroe tagiba taroino? Kakodiwu aroe tagiba tagaregodure?

Butoregadu akore: Ka kodiwu aroe tagiba taroino? Kakodiwu aroe tagiba tagaregodure?

Icare nowu Marido imedu akore: Boe kodiwu aroe cegi karega cedaregodure, Aroe Marido cegire cedaregodure. Marido imedu imireo. Ikera reo, iwure reo.

Marido aredu akore: Boe kodiwu aroe cegi karega cedaregodure, Aroe Marido cegire cedaregodure. Aroe Marido aredu imireo. Ikera reo, iwure reo. 

Oino. Dukeje icare nowu Aroia Kurireu, nowu Butoregadu, ere ecewu adugodoge eto barigu nowu Maridodoge etaoto kuri tuku je.

Awure icare ROIA rema:

Aroia Kurireu akore: Iroia Meremere.
Butoregadu akore: Iroia Akurarareu.
Aroia Kurireu akore: Iroia Arireu.
Butoregadu akore: Iroia Aturuareu.
Aroia Kurireu akore: Iroia Aenogwa.
Butoregadu akore: Iroia Aewiri.
Aroia Kurireu akore: Iroia Aiedowo
Butoregadu akore: Iroia Aiewure.

Du keje icare aroe uture tuibagi pugeje, tuiaruru tabo. Jore toro tuiaoto, tuiaruru tabo.
Eiaruru kodo awadu nure toooro tuiaoto.

Butoregadu akore (Aroia Kurireu akore):

Kujibo tore arowe uture
Kujibo tore arowe jaruru uture
Kujibo tore arowe atugo uture
Kujibo tore arowe enawu uture
Kujibo tore arowe urugu uture
Kujibo tore arowe akiri uture
Kujibo tore arowe oiaga uture
Kujibo tore arowe ukiga uture.

Du keje icare eimadure, egore: No... No no hu... Hu hu...!

Kodo boetojiwu Marido makore, akore: Marido ito jire tamode taro kududo. Marido ito jire tamode tarokagado.

Akore: Keo jire tamode taro kududo. Keo jire tamode tarokagado. Tamode kado, tamode kogudo du pu bi keje, pu bokwa keje.

Awu iregodajiwu tamode ukigado, mare umodukare ireore. Biegamode. Jetumode itodoto.

Tamode ia mugudo. Nowure kurimodukare remawu. Biegamode tu je. Nowure ikumode, nowure rerumode cigu bukeje.

Rekodajiwu Marido bari akomode ji, nabure bari akomode ji, iworeboe akomode ji. Nowu tabore tadumode pobo kae, akiró kae. Nowu jire tamode baiado.

Oinore nowu kodo boetojiwu Marido akore.

Akore: Imirema, imi ika akomode ii, pana akomode ii, tugo bari akomode ii, arigao bari akomode ii, korao bari akomode ii, kudugi bari akomode ii, kuruguga bari akomode ii, meriri bari akomode ii, cibae ewari akomode ii, okoge ewari akomode ii, koge ewororo bari akomode ii, parira akomode ii, poro bari akomode ii, Jakomea ika umode tudawuje ii, arigao ika umode tudawuje ii, aroeceba ika umode tudawuje ii, meriri ika umode tudawuje ii, awogodori ika umode tudawuje ii, O ika umode tudawuje ii, bakaraia ika umode tudawuje ii, cibae eiga umode tudawuje ii, akirio ika umode tudawuje ii, jure ika umode tudawuje ii, O ika pugejewu umode tudawuje ii, aroro ika umode tudawuje ii, nabure ika umode tudawuje ii, ipie ika umode tudawuje ii.

Akore: Kodireu Coreu, Kodireu Kujagureu tabore tamode tadawuje ii, tarerumode itabo.
1. MARIDO KURIREU

Meri rekodu tabo (5 hs keje), Aroia Kurireu uwadodure, akore Aromerereji, akore: Akera bu iwugeje.

Akore: Akagodo aroeiagu tugera to, tuwure to, motoji, Marido tabo, tumeduia joki, tuge pobo, tuge mea awadu paru tabo.

Icare Aroia Kurireu ure turagojedo, akore:
Kodire inagoino, iedagamage Badojebage Cebegiwuge, Badojebage Cobugiwuge tagae toro, tabadure toro, iwadarugodure tagae toro.
Kodire inagoino iedagamage Kie Ceb. Kie Cob. tagae etc.
Kodire inagoino iedagamage Koge Ec., Cibae Ec. tagae etc.
Kodire inagoino iedagamage Bakoro Ec., O Ec. Boro Ec. tagae etc.
Kodire inagoino iedagamage Paiwe, Apiborege tagae etc.
Kodire inagoino iedagamage Aroroe Cob., Iwagududoge Cob. tagae etc.
Kodire inagoino iedagamage Iwagududoge Ceb., Aroroe Ceb. tagae etc.

Iedagamage, iedagamage, pawo aroe erududo, pawo aroedo tugera to, tuwure to motoji, Marido tabo, tumeduia joki (bireu joki).

Ituiemage, imugamage, pobo, nowaguru, mea, jire tagonagodure.

Akore: Kodire inagoino, irago Aroia Kurireudo akae, kodire inagoino, Irago Butore Kurireudo akae. Tadudo ca kuri boeco kimoto, taedaga, tajarugo aobiri bogai.

Du keje icare Aroia Kurireu ure nowu Marido imedu ukeroia bu keje.

Du kejere Butoregadu ure nowu Marido aredu ukeroia bu keje.

Aroia Kurireu akore: Akaru butuiare cewugorire.

Butoregadu akore: Aroe cedaewu cemarido.

Du keje barogwa kododure. Icare Aroia Kurireu, Butoregadu, icare emaragodure.

Aroia Kurireu makore Ecerae eieji.

Butoregadu makore Tugarege eieji oino.

Egore: Mato, paduwo Marido kae.

Akedure du kejere eiamedure iogwarido: Wa...! Tudu tabo Marido kae ca kuri je (6 hs keje).

Icare etaregodure tabo, ere iogwarido pugeje: Wa...!

Etaregodure tabo, ere tumodudo tabo, ere maridoro kogudo cidogajeje, tugera ra parugajeje, turajerigajeje, ere kogudu tuwure ra paru gajeje. Oinore erore pudui tabo.

Du tabore etaregodure tabo. Etaregodure tabo tu... Icare ere biri rawuje piji. Icare ere kado, ere nowu kadodureu tugu kodoto. Icare ere okwaborado baria iwoi tabo.

Icare ere iado, ere kogudo, ere kaidaga tugu to. Nowu kaidaga jire boe egore “Marido itaga”, “Marido jewi”.

Icare ere nowu kogudodu akedudo, du kejere ere kidoguru tugu enogwato, ere nowu Marido imedu kuje bo tugu okwato, ere nowu Marido aredu kiogoagiri tugu okwato.

Boe egore: Nowu Marido imedu kudu bore kuje bo tabo.

Boe egore: Nowu Marido aredu kudu akirire kiogoagiri tabo.

Oinore boe egore.

Du keje icare boe ere eebu: Marido imedu ure tuiebu Ecerae ewaiporoji, Marido aredu ure tuiebu Tugarege ewaiporoji. Ere emugudo pumegi nowu aroe ao keje. Icare ere ika maku aroe etai, ere pana maku aroe etai.

Nonore icare boejaruruuuure! Nonore icare boe emearudukare pu okwa bataruji. Nonore icare ia ime, ia ipare erore du du du dududu je. Aroe eigoia.

Enure tudugu eto, turerugoduwo Marido tabo.

Du keje icare ere cewu ika akodo: To to to to to to (2x)

Pana akore : Gu gu gu gu gu (2x). Du keje icare aroere ecewu poware eiamedu boe akodo, egore: Erere erere erere...

Iage egore:	Cibae cibae cibae cibae...
Iage egore:	Koge ewororo (3x)
Iage egore:	Tugó tugó tugó... (2x)
Iage egore:	Krao...
Iage egore:	Wu wu wu (arigao bari).

Edogodogo bari akore: Eco eco eco. (2x)

Kudugi bari akore: kudugi kudugi kudugi

Tagae bari akore: tagae kri tagae kri. (2x)

U! Boe jarurure!

Du kejere aroe egore: Ga ga ga Wa...!

Icare ere tuiebu kae, nowu toroe ako tabo.

Ere taiado oino bai bai, puibagi oino...

Ecare ere tuwuredo, ere iogwarido: Wa...!

Icare ere tugeragu Aroia Kurireuji, ere tugeragu Butoregaduji.

Egore: Mato! Mato! Mato!

Meri jeture 3 hs keje.

Ekodure ebo...

Butoregadu kodure oino woje pagana pemegareu jaogwai.

Aroia Kurireu kodure oino pagana koboreu jaogwai.

Egore: wi wi wi wi wi wi... Turegodui ebo du tabo pu je kae.

Epadure pugajeje aroe ao keje.

Egore: Emareo, emareo, emareo! Aedaga reo, akeroia reo, aparuia reo!

Egore oino Aroia Kurireuji.

Butoregaduji egore: Emareo, emareo, emareo! Acarugo reo, akeroia reo, aparuia reo!

Oinore tarore ji, oinore tagagore ji. Emareo!

Icare eragodure pumegi pugeje.

Nowu Aroia Kurireu ure tugera bu nowu Marido imedu ao keje.

Akore: Marido tuiawo Bakororo.

Butoregadu akore:	Marido tugaia jetuia Bakororo.
      Marido tumano jetuia Bakororo.
      Marido tumarido jetuia Bakororo.
      Marido tuiawo Bakororo.
      Marido tuiawo Orowaribo.
      Marido tuiawo Kugarubo.
      Marido tuiawo Padarobo.

Nonore icare Aroia Kurireure tugeragu Bakorokuduji, Butoregadure tugeragu Akaruio Bokodoriji, cewu tugodajire ekodure ebo pu je kae. Epadure pugajeje toro kae, nowu Marido kae ebo.

Butoregadure Akaruio Bokodori iera bu Marido aredu ao keje. Nowu Akaruio Bokodori iera akore nowu Marido areduji pu.

Nowu Aroia Kurireure Bakorokudu iera bu Marido imedu keje. Nawu Bakorokudu iera akore pu’ nowu Marido imeduji.

Nowu ei pobedu ere awu tubu tugu kuda taci.

Du keje icare ere tumegido tabo woje woje. Ere mugudo tu!

Aroere iogwarido nowu eroino duji: Wa! O...!

Du keje icare Bakorokudu paruia UTUGARECE todure ji.

Egore: Utugarece ewainodu jeturegaje, mamuiawu ikuie ewiria urugu are cimejera Ipareceba Bakororo akadugo aruduia awugeje. Utugarece ewianodu jeturegaje.

Nowu Akaruio Bokodori pugeje.

Akore: Utugarece ewainodu jeturegaje, mamuiawu ikuie ewiria urugu are cimejera Itobore Bakororo akadugo aruduia awugeje. Utugarece ewianodu jeturegaje.

Uo akore: Utugarece ewainodu jeturegaje, mamuiawu ikuie ewiria urugu are cimejera Iparebo Bakororo atugodo jetu tabore awogodoriware tudoroire... Utugarece ewianodu jeturegaje.

Icare akedure, du kejere icare ere tudugu ji, ere tudugu ji taci. Ere aogado baruto. Ekodure tabo ecewu tugodaji: wi wi wi wi... Eepadure tabo pugajeje... Ta. Ere tuwuredo tabo pumegi tuku. Ererugodure tabo.

Badojeba Bakorokudu ure bapo kiado ai, ure nowu bapo akodo: cuku cuku cuku...

Aroe ekudugodure, egore: ka ga ga gae Wao...!

Icá! Du kejere icare aroe ere tudugu ji tuiamedu tabo.

Icare ere tugera ra piji.

Du kejere icare ere taiado bororoji, ererugodure bororoji pr pr pr!

Areme ererugodure ekujiagi.

Akedure, icare aroe eke buture.

Aroe egore: Wa...!

Ca! Du kejere icare ere tugeragu Aroia Kurireu, Butoregadu ei pugeje, mare ere aroe etudo jao. Du kejere ere tugeragu ei, egore: Mato! Mato! Mato! Mato!

Nono icare egore (cewu togwa kodaji). Egore: Emareo, emareo, emareo! Aedaga reo, akeroia reo, aparuia reo.

Aroia Kurireu akore: m...!

Ure todomo ji, nowu marido imeduji, akore: No... no no hu... hu hu...!

Egore Butoregaduji: Emareo, emareo, emareo! Acarugo reo, akeroia reo, aparuia reo.

Butoregadu akore: M...!

Ure todomo keje, akore: No... No no hu... Hu hu...!

Icare Aroia Kurireu, Butoregadu, egore: Imedumage, tageragu Ecerae eiameduji, paerubodarege eiameduji, toro pawobe emuga kae.

Etore etododai toro Iwagududoge ewai kae. Egore: Nogware kugure, apidorogodu kowu.

Icare ere kowu, icare ure turugadu.

Egore: Ca! Marigu!

Kodure boetojiwu Bakorokudu, rekodajiwu Akaruio Bokodori, rekodajiwu Kaigu.

Egore: Marigu!

Icare eture.

Egore: Wi wi wi wi wi wi... Bororoji.

Enure nowu joru to pui pa pa pa, bororoji mito tu je.

Icare ere maku Aroia Kurireu, Butoregadu etai.

Egore: Emareo, emareo, emareo. Aedaga reo!

Ca! icare eture pugeje, egore: Tui tui tui tui tui tui...

Aroe Kuje boetoji.

Eregodajiwuge egore: kugú kugú kugú, turerugodu keje.

Egore: Tui tui tui tui.

Ere tuwuredo, egore: U... U u... U...

Egore: Ka! gua gua gua (Kuje aredu)

Karao! Kará kará!

Icare eregodure. Icare eregodu akedure, du keje icare aroe etuo aregodure mato, ure tumugudo ewure paru. Ere nowu toroe mak’ai. Ere cimo pariko, tuwabo, ere mak’ai. 

Icare imadure tabo, akore: No... No no hu... Hu hu...!

Icare uture tabo bato tumuga kae. Ure jeto tu tumuga keje.

2. MARIDO UKIGAREU

3. MARIDO IKUREU

Aroia Kurireu, Butoregadu, egore: Pawo aroe etawuje. Pawo Marido ikureu tawuje. Pawo Marido rerure cigu kejewu tawuje.

Egoe: U! boe jokodu.

Icare Aromerere, icare Arua, icare emagore pui, egore: Inoba Tugarege egore?
      Egore tuiagu Marido ikureu tawuje, tuiagu Marido rere cigu kejewu tawuje.

Egore: A! Kirabodu! Ema rugadu!

Icare Aroia Kurireu, Butoregadu, egore: Tagera bu Marido uwagedu ao keje.

A! Du keje icare Aromerere ure turagojedo, rekodu nure Aroia Kurireu ae. Ure tugera bu ao keje, akore: Ps! Ca! Aroeiagu tugera to tuwure to motoji Marido ikureu tabo, tumeduia joki, tuge pobo, tuge mea paru tabo.

A! Icare Aroia Kurireu makogodure, akore: 
Kodire inagoino, iedagamage Badojebage Cebegiwuge, Badojebage Cobugiwuge tagae toro, tabadure toro, iwadarugodure tagae toro!
Iwadarugodure iedagamage Kie Ceb., Kie Cob. tagae toro, etc.
Iwadarugodure iedagamage Okoge Ec. Cibae Ec. tagae toro, etc.
Iwadarugodure iedagamage Bak. Ec., O Ec. Boro Ec. tagae toro, etc.
Iwadarugodure iedagamage Paiwe, Apiborege tagae toro, etc.
Iwadarugodure iedagamage Aroroe Coc. Iwuagududoge Cob. tagae toro, etc.
Iwadarugodure iedagamage Iwagududoge Ceb. Aroroe Ceb. tagae toro, etc.
Iedagamage, iedagamage, pawo aroe erududo, pawo aroedo tugera to, tuwure to motoji Marido ikureu tabo, tumeduia joki. Pobo, mearogu jire tagonagodure.

Akore: Du kodire inagoino, ikidogurarege tagae toro. Tarodo taci toro taiadu kae. Kogudo taganagajeje, tagera ra parugajeje, kogudo tawure gajeje, tarajerigajeje, bu tawugeji, kogudo taogajeje.

Egore: M...

Icá! Kodire inagoino, irago Aroia Kurireudo akae, apado nono.

Kodire inagoino, irago Butore Kurireudo akae, apado nono.

Tagonagodure tadui taedaga, tajarugo, etaobiri bogai duji. Tagonagodure tadui taedaga, tajarugo, unugia bogai duji.

Icare barogwa kododure, ipare eture kae.

Egore: Mato! Mato! Marido kae. (3x)

Icare Ecerae etagedure, Tugarege etagedure toro bato toriga bogai. Icare eture toro bogai. Egore: Wa...! Tudu tabo.

Icare boe eedure woe bai tada. Icare etaregodure tabo. Egore: Wa...! taregodu tabo.

Ere barigu buru buru buru...

Icare ere biri ta. Ere kado, iage ere kogudo. Icare ere iado.

Du keje icare ere jebu baawadu kae, bororo kae... Ere mugudo nono, nowu aroe ao keje.

Du keje icare etaregodure nowu ukiga tabo mato... Ere maku Aroia Kurireu ai, baku tabo, uragoduwo.

Icare Aroia Kurireu uture tuwobe emuga kae, nowu Marido ukiga tabo.

Icare uragodure toro.

Akore: Marido reia Ecerae. (2x)

Icare aregodure mato tabo pugeje. Ure nowu kiga tugu to.

Akore:	Iku atugoio cemarido
      Iku enawuio cemarido
      Iku uruguio cemarido
      Iku akirio cemarido
      Iku oiagaio cemarido
      Iku ukigaio cemarido.
      
Ure kiga tugu to, du tabore akoino.

Akore:	Iku reruio cemarido
      Iku enawu reruio cemarido
      Iku urugu reruio cemarido
      Iku akiri reruio cemarido
      Iku oiaga reruio cemarido
      Iku ukiga reruio cemarido.

Icare aroere tuiebu kae ika tabo, pana tabo, powaridoge ebo, baigadoge ebo, bakuie ebo, tadugo tabo, cenawu tabo, tagiri tabo, toiaga tabo, tugiga tabo.

Icare ere tugera kogudo Aroia Kurireu iera kajeje, ere iera kogudo Butoregadu iera parugajeje.

Egore: Wi wi wi wi wi wi... Cai turegodui ebo du tabo, oino burea kae. Epado pugajeje taci, ere tugera to ji po!

Aroia Kurireu akore: Marido tuiawo Bakororo, Bakororo.

Egore: No... No no hu... Hu hu...!

Icare Aroia Kurireure tugeragu Bakorokuduji, Buteragadure tugeragu Akaruio Bokodoriji.

Egore: Mato! Mato! Mato! Mato!

Ere tugera kogudo ekera paru kajeje tuku! Icare eregodure ebo (cewu tugodaji): Wi wi wi wi wi wi...

Ere ekera bu keje. Ekare akore ji: po po!

Icare ere BURE TAWADO to ei.

Egore: Bure tawado rekoduiagu tudugarege eigoia, mamuiawu Ikuie Ewiria urugu are cimejera Enogujeba Bakororo atugododu jetu tabore, Uwogodoriware tudoroire. Bure tawado rekoduiagu. (2x)

Nonore icare ere tudugu ji. Nonore icare ere ekedo ikuji, ererugodure tabo: M m m...

Ere tugana aogado tabo. Rekodo jice jewu jecewu ai. Icare ererugodure bororoji, tui tugera ra piji du keje. Egurure tugoda piji pugodaji, pugodaji, icare etagedure du keje icare ere tuguie powari ere maku tuomage etai.

Ere tuwagu (baku) maku tuomage etai. 

Icare akedure. Ere to pui toro aroe ao kae pugeje. 

Icare Aroia Kurireu, Butoregadu, emagogodure tuwiemagei, egore: Tarego bapo kae, maku Ecerae eiamedu ai, eragoduwo tuiadu paruji. Oinore egore.

Icare eragodure ARIGAO KODODUJI, eragodure UTUGAREGEJI (Utugarege eigoia maidodu: KIDOGURU PARA, ROIA GIGUDU)

Icare ere tura kado.

Icare nowu etuo kodo kuri ewure paru kae, ure tumugudo tu. Icare ere nowu cimo pariko, nowu tuwabo, mak’ai.

Icare imadure tabo, akore: No... No no hu... Hu hu...!

Icare uture toro tuwai kae, ure jeto tu tuieda keje, bai otoji.

Tem ROIAO de Aije
Tem ROIAO de Karo
Tem ROIAO de Barogo
Tem ROIAO de Mano
Tem ROIAO de Reruia (jure)
Tem ROIAO de Marido
Tem ROIAO de Iwodo
Tem ROIAO de Kaiwo
Tem ROIAO de Parabara (ba tada)
Tem ROIAO de Toro (ba tada)
Tem ROIAO de Kado Raireu (bororo keje)
Tem ROIAO de Kuiada (bororo keje ou bai tada)
Tem ROIAO de Iro (bai tada).
1


