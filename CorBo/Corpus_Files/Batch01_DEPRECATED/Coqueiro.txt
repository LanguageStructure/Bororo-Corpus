Ikiere Tugure Etuo
Ikirere Koge Eri
Ikirere Baku Enawu
Ikirere Aroe Ereaiwu
Ikirere Urubareu
Ikirere Magurere
Ikirere Pagagareu
Ikirere Atu
Ikirere Kiogo Birigedo
Ikirere Akiró Aogejewu
Ikirere Bakoro Aogejewu
Ikirere Akiró Kajejewu
Ikirere Tuo Utu
Ikirere I Kurireu
Ikirere Butugo Mugu
Ikirere Butugo Kudu
Ikirere Butugo Ekurewy 
Ikirere Arogiareu
Ikirere Aromerere
Ikirere Okoge Edugo
Ikirere Okoge Ebowu
Ikirere Okoge Etada
Ikirere Cibae Etada
Ikirere Cibaiaritowu
Ikirere Kadagare Kudu
Ikirere Kagariga Kudu
Ikirere Akirio Kuri
Ikirere Bokodori Ekureu
Ikirere Bokodoga Ekureu
Ikirere Bokodoga Raireu
Ikirere Kiegewa Ekureu
Ikirere Ecerae Ekenawu
Ikirere Koge Togiwu
Ikirere Cibae Togiwu
Ikirere Bokodori Togiwu
Ikirere Parabara Togiwu
Ikirere Kurugugoe Etogiwu
Ikirere Kurugugoe Etada
Ikirere Bataro Ekureu
Ikirere Koge Ewororo
Ikirere Aroe Ewororo
Ikirere Cibae Ewororo

Iedaga koiare ure ikie makinai .
Iedagare iere Pemo .
Koiare ure ikie makinai .
Koiare ure iwadaru makinai .

Koiare ure iordiwado ikerogu boeji .
Koiare ure iordiwado boe pemegareuji .
Koiare ure itawara motudo .
Koiare ure iorubodaregedo .

Koiare ure inagodo tugarege ino .
Koiare ure inagodo bororo ino .
Koiare ure inagodo jipá ino .
Koiare ure inagodo jiwudo .
Koiare ure inagodo Arigao Bororo .
Koiare ure inagodo Arua Bororo
Koiare ure inagodo Toduio Bororo .
Koiare ure inagodo Kamarari Bororo .
Koiare ure inagodo Nowabo Bororo .
Koiare ure inagodo Aroiari Bororo .
Koiare ure inagodo Apibo Bororo .
Koiare ure inagodo Aturuwa Bororo .
Koiare ure inagodo Meribo Bororo .
Koiare ure inagodo Okogebo Bororo .
Koiare ure inagodo Jure Bororo .
Koiare ure inagodo Baeiari Bororo .
 
Rekodajiwy iedaga iere Koge Ekuie
Rekodajiwy iedaga iere Aroe Etagoda
Rekodajiwy iedaga iere Okoge Ekureu
Rekodajiwy iedaga iere Kaigu .

Iwudure Koroia keje .
Iogware iwagudu , iere Kodoridurewy , iere Butoregadu . 
Imuga Iere Butugo Mugu , Bokodori Eceraredo .
Imugure Koroia keje jii , kejere iricodure .

Du Keje icare ityre . Iture woje bakowuboeto , ora kae , ioga apo , imuga apo . Ikodure apowyge emegaguragare .
Boe ekodo jii toro , boe etaredodyre Kiwaboto .
Kiwabo piji Boe eture toro Tuguriboto , du pijire cedyre Tuboreboto , du pijire cedyre Bakureboto .

Du Kejere Boe ere tugirimi mato pugeje , etaidukare toro pugeje kodi .
Ekodure mato , mato , Tuguribo to pugeje . Nonore ere bato . Boe emagare .
Ia brae mugure Boe ebo . Makore Boei boe ewadaru tabo ia meriri mako rakarewy tabo . Joru makare nono .

Dykejere eture mato pugeje .
Adugo Jari tada , itura kurirewy , ere bato . Emugu raire .
Adugo Jari pijire cedyre Bopejao kae .

Icare cedyre piji pugeje . Cegodyre jii ... Kuruie Emeraoto 
(mano kaere kuruie etu eture , kodi icare iere Kuruie Emerao) , maridoguru .
Boe edure nono jii je , togwage tabo tugerogu boe ji : tuge aigujo , tuge mano , tuge otoe .

Boe eedure nono togwage tabo tuge jugoji , tuge bukeji , tuge apogoji , tuge okwaruji , tuge kiji .
Ii ! Boe eke kurinure rugadu ! 

Uw ! Icare Boe eture pugeje .
Boe ekodo pugeje jii ... Boe etaregodyre Aodorodoge Emerao maridoguruto pugeje .

Uw ! Boe moture ! Kugaru moture , ekure , nowy maridoguru jipaji .
Iere Aodorodoge Emerao maridoguru . Nowy mano kaere ipare ere erere .

Ca , nowy piji icare Boe etaregodyre , tumode tugado puiatowy kae .
Koroia kaewyge ekodure woje , pagana koborewy jaogwai .
Kejari kaewyge woje pagana pemegarewy jaogwai .

Uw ! Icare Boe erore taci , cai tugodyre kodi .
Enoiogwarire , ekudure , tuiegare tabo . Wo ... ! cai tudure  dyji .
Erore toro ta ... Cerore woje ta ... Kejari kae .

U ... ! Boe moture cedododai . Nowy cemedage ma , boe moture toro etododai jamedy .

Icare cedaregodyre .
Ia boe ewogware , ia boe ewire Kejari keje , dykae radu cedaregodyre .
Boe emagare , dykaere cedaregodyre , ia etumeduia bire dykae .
Kodire padure ba oiadoda . Du kaere cedaregodyre .
Kodi icare , nowy ceroino apowy cegimejerage eragodyre , nowy birewy keje .
Uw ! Boe emagare kode Boe enure boe motudo ty rugadu . Oino

Iture Koroia piji dykeje iwiegare tyje , pitorire .
Itaregodyre mato Kejari kae dykeje iparedy re imi .
Iragoje raire Kejari keje , iparedy re imi dytabo .

Iordiware jiwygere Meriri Poro , metuiare Kamorewy (tugarege) .
Iordiware jiwygere Bakoro Kudu , metuia Akaruio Bokodori (cerae) .

Irore jiboe boetojiwy Mano
rekodajiwy : Baiia 
rekodajiwy : Bororo
rekodajiwy : Tugo baiga (iwo barogo bito)
rekodajiwy : Kuro
rekodajiwy : Karo Paru
rekodajiwy : Barogo Paru
rekodajiwy : Reruia Paru
rekodajiwy : Aroe enogwage Paru .
rekodajiwy : Aije Paru
rekodajiwy : Kuiada Paru
rekodajiwy : Iwodo Paru
rekodajiwy : Kaiwo Paru 
rekodajiwy : Marido Paru
rekodajiwy : Kado Rairewy Paru
Rekodajiwy Toro Paru
Rekodajiwy Parabara Paru
Rekodajiwy Kewara Paru
Rekodajiwy Bakorodoge Eparu

Kejari keje iorydyre ji .
Bataru aregodyre toro , akore : Tugarege , Cerae ! tapira bito , itaregodymode toro .

Dykeje Badojeba Bakoro Kudu uwadodyre , akore:
U ... ! Kodire inagoino ... itore tagae , imedumage tagae ... 
U ... ! Kodi inagoino ... iorubodarege tagae .
U ... ! Kodi inagoino ... iogamage tagae ... 
U ... ! Kodire inagoino ... imugamage tagae , ... ituiemage tagae ... 
U ... ! Pagimejera Jeri Kurirewy bataru aregodyre paiagu pado parugadu tudogi ... paiagu tapira bito ... paiagu tapira bito ... paiagu tapira bito ... Ecerae ekeje , tugarege ekeje ... 

Taemaruiagu moiawe ewogai ... 
Taemaruiagu apeo bogai ... 
Taemaruiagu motori bogai ... 
Taemaruiagu okó bogai ... 
Taemaruiagu mici bogai ... 
Taemaruiagu oturo bogai ... 

Icare Boe egore : Uw ! ema rugadu , ema rugadu .
A ! Boe epagare bogai . Icare aregodyre . Icare Boe bado kuda .
(Kodo , beto , adugo , aigo biri) . Icare boe ere pariko kogudo aora kajeje . Boe ere kuruguga , aroeceba tugu aoto ty . 


Icare boe eragodyre joki . Areme etoragodyre joki . Mugure oino ty . Icare Boe ere nowy moiawe emagu ai , ere jeto okwaji .

Icare ere toe makai . Ure kowyje , kowyje , kowyje , biegatu , biegatu , biegatu . Ere mearogu makai , ure togwa to ji mito ty , ure bu , bu baku keje . (Boe turoia mariguduwy jire Boe eroino ji .)

Akedure dykeje icare ure aroia maku etai , boe eiamedu boe etai . Ukare diiero maku . Ure aroia rugadu maku .

Akore  Itore , itugarege .
Akore  Itaregodymode awy itaregodyre oino kejeboe keje pugeje . Tagiwa rakado tajebae okoriji , tagiwa rakado jorubo okoriji , taerydywo itaregody ji pugeje .

Uture kuri je , pobo joki , ika tabo , motor tabo , (nowy ika padure kimo nono Chácara keje , Cuiabá keje : pegagodyre .)

Dykeje icare ityre mato . awy Pao Pemore itudo mato .
Akore  Atudo woje , aerydywo ia ime moturewygei , aerydywo ia areme moturewygei . aerydywo umode aerdiwa pemegadowy imei . aerydywo umode aerdiwa pemegadowy aremei . aerydywo umode aedorogodydo iwogaiwy imei , umode aedorogodydo iwogaiwy aremei . Akore ii .

Icare ure itaidugo nono nono iaboere ii . Ure iegaredo , ure iwure aidydo , ure igigido , ure imearydaedo boe pemegarewy awa dyji . Ure barogwa kododydo . Ure iedadydo .Ure ido iebu boe awadu kae , ure ido iemaedo ty baru paruji : barogwa kodody moture jetu , awy ime eedurewo jaogwai .

Icare ityre , ityre iegare tabo , pobo oiagi , ika tabo , ityre jii mato . Itaregodyre Kejari kae , mato Koroia piji pugeje . Karoia kejere ioga bire . Imuga bire Korogedu Paru keje .

Itaregodyre , ityre , ikodo jii ... ia pobo paru kae . Iere Pocorewy : Ia Bororomanadoge eke pobo 
Boe emagare toro Pocorewy keje .

Iture piji . Ikodo pugeje jii ... Arareiao Paru kae . Ie remawy : Meririabo . Boe emagare Arareiao Paru keje . Iere Arua Bororo .

Iragoje kobori ty nono , dykeje ityre pugeje . Ikodo jii , itaregodyre Jarudori Paruto .
Boe emagare nono Jarudori keje . Boe emagaguraga .

Iragojere biega ty nono pugeje . Icare ityre pugeje .
Ikodo jii ... itaregodyre Pocoreuto pugeje . Brae emagare , brae eke kuri , ekudae kuri , enoroe kuri , etaidu rakare karei . Kode ire kare ewido ty , ewido ty , ekeje , akirórogu bogai . Ere akirorogu makinai ty , makinai ty , cewy tuge kare kugure emorice .

Boe emagare kimo toro .

Icare ityre pugeje . Iture piji . Ikodure jii ... ia Boe ebo , Atílio , iage ebo . Cedure mato bakowy kae , cemeru tabo .

Cedaregodyre Sangradouro kae . Padre Crema , Me . Bussi , emugure nono .

Padre Crema akore : Itore kugure , tagaregodyre ? Uw ! Care tabagudukare , tabagudu bokware butaodogece ! 
Cemagore : Uw ! Cebagudukare , cegiarigodyre awogai kodi .

Akore  Uw ! Ema rugadu . Pagimejerare tugerabraredo tai rugadu , tagaregodywo iwogai , taerydywo ii ma , iegarewo tai tagaregodyji , ma , taegarewo ii tagaregody tabo .

Akore  Uw ! Kajá , kajá , kajá . Iemaru pagawo ty woe , boe redugody .
Ikerogu bokwa . Tawimode tage boi koia . Pagare tare tamagu tawure okori kae .

Imedure imi dytabore itaregodyre Sangradouro kae . Idurure . Icare iegarere Pao ie tabo .

Icare ure turemo toro baito . Aregodyre tabowy tapira kodu , aroe , boe kaguru , padura kuru , jukudu .
Akore  Icá ! Awurogu ko . Tamedugody akeduwo tabiji . Tagamudo barogwato , taedo tugudo . Meri rekodytabo tadure mato , iwo iarogu maku tagai pugeje .

Akore  Barogwato tamode aroe kado , tamode takorewy kado . Nono cererugodyre ceegare koia . Cedure bato ceegare tabo rugadu . Boe emagare Sangradouro keje . Cipitão iere José Maria .

Du pijire ityre mato Meruri to .

Barogwa kododyre . Ire iebu , itaiwore ty , ire iemaedo ty ... itaiwore jetu : Baru paru ekure , baru moture .
Inagore  Uw ! itaidure iorduwo Meruri ji ! Boe moture Meruri jaogwai .
Wo ! Baragwa kodody jamedy jire ikiarigodyre ikoduwo Meruri to . Wo ! 

Dykejere icare ia braedu aregodyre toro Meruri piji , imarido tabo .
Itaiwore ty ... Inagore  Wo ... ! kiari kaia tyje  ! Ikoduia apo jorduwo Meruri ji ! Inagore .

Dykeje itaiwore jetu : nonowyge kugure egore : Wo ... ! Boe etaregody ! 
Boe ebore roino . Egore Egídio , Natal , ebore roino .

Icare inagore : Uw ! Icare ikodumode ebo ! 
Egore Uw ! Amagodo Egidioji . Icare imagore ji , inagore : Iorubodare , Egídio ! 
Akore  Uw ! 

Inagore  Tagiari modukana?
Akore  Uw ! Inoba?
Inagore  Itaidure ikoduwo tagabo , tagiari modukana?
Akore  Uw ! Cegiari moduka . Arego akoroerogu kae . Ado arugadu . 

Akore  MarigUw ! Akodydo rugadu . Akodumode rugadu?
Icare inagore : Uw ! Itaidure rugadu ! Itaidure iorduwo Meruri ji .
Akore  Uw ! Aeku akemode Meruri bogai .
Inagore  Uw ! Ikodumode rugadu .

Icare iregodyre inoroerogu kae .
Inagore  Icare ikodumode awyge ebo Meruri to .
Egore Uw ! Ako aerydywo Meruruji , dykeje amode akirimi mato pugeje .
Inagore  Uw ! Imode ikirimi mato pugeje . 

Icare ire ikeragu inoroe rogu ji , iegare tabo . dykode inogwarire . Oinore irore ... iegare koia , icai itymode Meruri to dyji .
Icare ityre .

Cegodyre jii ... cewy imarido tabo , tapiradoge boidoge ebo . Care cerore goro goro goro . Butugugody cedyre .

Inagore  Wo ... ! Bure ! Icare tapiradoge emeru bokware . Emeru rakamode dykejere pagaregody marigumode Meruri to . Mare pameru butugugugodyre . Uw ! Pagaregody marigu modukare Meruri to . Imedugodymode awarato . Awara raiiicigo . Inagore .

Icare cedaregodyre ia ibora kuricigorewy kae .
Inagore  Uw ! Woe kana cebadumode?

A ... ! cedyre taci piji . Cegodo jii . Dykejere bybytyre cei . A ... ! cekare cewuredo . Cemerure jii , nowy bybyty kuda . Icare ure tugado cei taci . Icare cegare cewuredo . Cemerure rugadu jii .

Itaiwore kuri ... ia itura kae . Inagore  Wo ! Ia itura rece ! 
Boekare , nowy imedage egore : Uw ! nowy itura jire Boe egore
Juko , Juko oino . Braere egore : Macaco , Macaco oino ji .

Icare cedyre jii to . Cedaregodyre nowy iturato . Itaiwore ty ... Wo ! Boe motunure . Itura moture .
Egore Woere boe bado bado woe .
Egore Woere boe ewa eware apuei .

Inagore  Wo ! Boe cere paginoi karega paroino woe . Kodire pakare apo bito pageje .
Icare cenudure . 

Barogwato cedyre pugeje . Cegodo jii ... cedaregodyre ia pobo moturewy kae . Meri rekodugody . Mare boe pegare . Boe makodure . Jiwijiwidoge egore : Jiwi
jiwi jiwi , jiwi jiwi jiwi . Du ure ipagudydo . Ipagudure .

Ire itaimo nowy pobo motureuto . Braedu ure comida to cegeje . Cere kowyje ty ... 
Mare ipagudytabo ire kowyje . Ipagudure toro , kaiamo bogai .

Nonore boe pega remawy re nono cei . Nonore ipagudugody remawy re , kaiamodoge ewogai .
Icare cenudure ty . Iedadure boeco oia keje . Iwiapagare ty ... 
Makao akore : kowa , kowa , kowa kowa ! 
Inagore  Wo ! Icare kaiamomode iwido ! 
Icare inudukare pugeje ipagudu koia .

Dykejere nowy braedu jetadure . Icare ure aroe pemegado , ure comida mugudo , ure comida tawyje . Ure akedydo , dykejere akore : Taregodymode boidoge ewogai .
Icare nowy iorubodarege egore : E ! Imi karega , imi karega . Iregody moduka . Imi karega . Ipagudure .

Icare akore : Tamagodo jewy índio ae . Icare emagore , egore : Iorubodare , iorubodare ! 
Ikare imagodo . Itaiwore ty ... Boe kare ! Boe kori jore iwygeje tukUw ! 

Icare egore : Iorubodare , iorubodare ! 
Inagore  Hm ? ! 
Inagokare : Uw ! ino
Inagore  Hm ? ! 
Boe kori koia .
nowy boe kori ure ido nono cewy boe egore adugo ino jiboe ureorere nowy boe kori ure ido .

Egore Mato ! Akuduwo ia pobo corewy roguce .
Ikare imugudo cai je . Ire imegido ... paci . Ire iragojedo ... taci . Boe kare ! Irore pega pega pega pega pega . Ire iwure tugu ... tuku . Irore thu thu thu thu thu thu ... boe kori koia . Boe kori koiare ure irodino .

Icare ityre toro etae . Ikodo kuri ... inagore : madia
Egore madia 
Egore Pobo coreurogu reo . Aku .
Icare ikudure .

Ikudure ty ... dykejere icare nowy braedu akore : Tamagodo ji , rekodumode tapiradoge ewogai du bogai .

Dykejere icare egore : Iorubodare ! 
Inagore  Hm ? ! 
Egore awy braedu akore aregodymodu rakuduie tapiradoge ewogai .
Ikare tyje  .
Inagore  Iregodymode ewogai .

Icare egore nowy brae dyji : Turegodymoduie ewogai .
nowy braedu akore : Tamagodo ji rekodumode rugadu du bogai .
Icare egore : Iorubodare ! 
Inagore  Hm ? ! 
Egore Aregodymodu rakuduie nowy tapiradoge ewogai rugadu .
Icare inagore : Iregodymode ewogai rugadu .
Icare egore : Taregodymoduie ewogai rugadu .
Akore  Ci ! 

Akore  Tamagodo ji , okwagewo . Tamagodo ji okwage kuriwo , kudu kuriwo kapece . Akore ei .
Care egore : Iorubodare ! 
Inagore  Hm ? ! 
Egore Akowage kuriiagu , akudu kuriiagu capece .
Inagore  Uw ! 

Ure tapira kodu tugu pejoto , ure kugudugodydo tabo . Du ire bu aroe keje , ire kowyje .
Ire ... (aerydyia iroi boe kori koia  dyji ! ) . Ire inogwa bu tai tai tai , nowy comida kajeje .
Iordiwakare iroino dyji . Iordiwakare iromode dyji , boe kori koia .

Itaiwore ty ... ure ecewy baiga koborigody ure tugera pemegado ji . Ure atu tugu to , ure okorawy atu tabo . Ure ia atu tugu barogo birito . Ure nowy barogo biri ure okorawy atu tabo . Ure nowy baiga koborigody jodo ji toro barogo birito .

Akore  Ca ! awy makai , uwo awy reko toro .
Boe kare ! Egore Icá ! Aiagu awy reko .
Inagore  Imodukare reko , tamode ikidogo ii tabo ! 
 Boe kori remawy nure ii .

nowy braedu akore : Inoba akore?
Egore Akore tumodukae reko , boe kori remawy iure pudui .

Icare akore : awy meriri kana umode tugu tuwureto ? 
Icare emagore : Iorubodare . awy meriri rakuduie amode tugu awureto .
Icare inagore : Imodukare tugu iwureto , imode itogorido tabo .

Dykeje icare inagore : Iorubodare , nowy kawaru kogu rakado .
Nonore icare nowy braedu akore : nowy rugadu : Kogu rakado rugadu .
Ere kogudo . Icare ire imugudo keje .

Ikodure ... Nowy boidoge tapiradoge eregodaji . Erore woje , awara kae paci .
Ikodo eregodaji ... Hm ? Ewudure awara piji ino woje ituguruto .
Ikodo eregodaji ...

Uw ! Oinore cewy makaoe egore : Kowa , kowa , kawa , kawa ! 
Cewy jiwijiwidoge egore : Jiwi jiwi jiwi jiwi jiwi jiwi jiwi ! 
Iage egore : curugu curugu curugu , curugu curugu curugUw ! 
Kode oinore ie rore . 

Itaiwore woje , itaiwore woje , itaiwore ibagi woje . Uw ! Oinore ere tuiedui , epadu kimonure . Ekare turagojedo roga . Ikodo etae ... ire kowaru reko etae .
Inagore  Mamo ! mamo ! mamo ! mamo ! 
Uw ! Ere turagojedo , icai itaregodyre kodi .

Eregodyre bubu , bubu , bubu . Iregodyre jamedy . Kowaru rekodure jamedy , bubu , bubu , bubu .
Iepadure awara kae ta , tapiradoge ebo . Ire boe kado ei : Mamo , mamo ! 
Ino tapiradoge ei .

Ikodure ... itaregodyre ebo toro nowy braedu ae . Itaiwore nowy braedu ji ty . Jekarekare .
Ure cinogido taobiri keje , ju , ju , ju . Ure tuiemaedo .
Makore , akore : O ! Akore  Iage ewogwa kimo .

Akore  Aregodymode ewogai pugeje?
Inagore  Uw ! Iregodymode ewogai pugeje .
Ure bie iwadaruji .

Icare nowy braedu makore ji pugeje .
Akore  Iorubodare , awy braedu akore aiagu arawyje , akowagewo pugeje , akuduiagu kapece pugeje .
Inagore  Uw ! Amorora amagadu kaba .

Icá , monore icare Pao Pemore turawyje iwygeje . Ure imearydae maku iwogai akore : apagudu kaba , boe biamoduka . Boe arodukare ai ! 

Inagore  Hm ! Ema rugadu . Icare iegarere . Icare ityre nowy tapira bogai pugeje , iegare tabo .
A ! Icare ioku butugugodyre , icare iegarere . Icare ikodure . Ikodure cewy metage eeda kae .

Uw ! Kode Pemore iwie . Du inodu ipagudugodyre . Mare nonore umode , kodire ure iwie .
Ikodure ... Nowy tapiradoge epa piji gu ... iwo itaiado oino , dykeje icare kawaru pagudugodyre , akore : kwarr ... ! 
Ire ikera to kuri ji po , icare rekodure itabo . 

Boekimorema , nowy tapiradoge etae radu rekodure . Ie padu etae ta ! Uw ! Boe kimo , ake rore ja ipiji , iordui ei dykeje .

Icare eregodyre rugadu ... Iregodyre ebo rugadu ... Itaregodyre awara kae . 
Icá ! Nonore icare iegarere . Iegarere ebo jii ... Itaregody ebo nowy braedu ae .
Uw ! Nonore icare jekarere .

Icá . Ure ... (Mare akiró kurireure ecewy 50 rema dytabo) .
Icare ure tugeragu nowy 50 ji , ure jodo iwygeje tuku .
Inagore  Hm ! Inoroguiao ! 
Inagore  No ... nono hu ... ! hu hUw ! pss ... ceboere ! 
Iogware Pemo rema , dykode umode iwo aidugirido ! 

Icare cedyre . Cerore taci , cai cewarudure pugeje kodi . Cegodo jii ... Oinore nowy iorubodarege egore nowy boe enogiegidae boeji .
Akore  Iorubodare ! awy tori jire boe egore Tori Kurirewy ino .
Akore  Brae egore Paredão , Paredão oino ji .
Inagore  Hm ! hm , hm ! Ema rugadu , ema rugadu , ema rugadu ! 
Ikodui apo goro goro goro , tapiradoge ebo .

Cegodo jii ... Akore  awy jire brae egore , Cachoeira , Cachoeira ino .
Akore  awy tori jire boe egore Torikurirewy Biegarewy ino .
Ikodo jii ... akore : Iorubodare , awy itoguru jire boe egore ato itoguru ino .
Inagore  Hm , hm , hm ! 

Cegodo jii ... Akore  Iorubodare ! Pagaregodyre Butuieto . awy jire boe egore Butuie , oino .
Inagore  Hm ! Ema rugadu , ema rugadu , ema rugadu ! 

Akore  awy jire boe egore Luiz Corewy . Akore  boe egore Luiz Birico , Luiz Birico , oino .
Akore  Nonore pabadumode . Meri rekodugody .

Uw ! Ire ikeragu paro ji tá . Ire parodo ja ja ja , nowy braedu o ibora keje , iwo ike okwaru kowy .
Makokare ii , korigodykare ii . Ire ike okwaru kowy , ire bo gorido ty ... ire kagirido ty ... 
Icare ire tá tugu to . Icare ire rakojedo joruji . Inure churrascodo ema . Inure gorido . Ka awadunure ! Kodire ire ikera roto para para para , iegare koia , nowy ike okwaru kaji . 

Icare ire akedydo , dykeje icare nowy braedu Luiz Birico aregodyre to mea tabo .
Kagariga kodure , bakaraore , aroere , pejore , mokuro Kuro metui aroe tadadu . Unure iwido nowy toe tabo , to mea tabo .

Inagore  Hm ! ceboere ! Arowo ino ire iroino awogai . Ike boi rakare ii kodi . Inure jodo iwygeje ja ja . Boe kimo , inure iruwo rugadu bowyje . Icare ire ido kh kh , nowy mea joki .

Kodi icare ikare ike okwaru ko . Kodi icare ire ike okwaru bu toro imarido aogeje .
Ire iwy ty . Ire itogea towubo baruto paci .

Barogwato icare ityre pugeje . Jorubodare Egídio Iroe Kudu akore : Iorubodare , paduwo , pagodywo awuji jice , aerydy mariguwo Meruri ji . Awujire pagodymode . Kodire pagaregody marigu mode Meruri to .
Inagore  Uw ! Boe jokodu ! 

Ii ! Ire itaredo , itaredo iegare kodi Meruri bogai . Icare cedyre , cewarudure , cegodo jii ... 
Akore  Iorubodare ! Cewy Butuie reo . awy jire mariguduboe etugo butuie padure . 
Inagore  Uw ! Ema rugadu ! 

Akore  awy maridoguru jire boe egore Kabata .
Akore  Awurema , awy jire boe egore Torekari .
Cedure pugeje , cegodo jii ... cedaregodyre pugeje .
Akore  Iorubodare ! 
Inagore  A?
Akore  awy jire boe egore Marido , Marido , ino (perto do Garimpinho) .

Akore  Paburedugodynure .
Akore  Iorubodare ! 
Inagore  A?
Akore  Jewy boe aogejere aerydymode Meruri ji . 

Care cegodo mato jii nowy boe ao kae .
Akore  Icá , iorubodare , akaiwodo Meruri ji . Aeku akemore bogai .
Uw ! Ure imearydae reore rugadu .
Uw ! Iegarere ! Meri jeture woje . Ikudu otoji (3 hs) dytabore iorydyre Meruri ji .

Inagore  Wo ! Icare iorydyre Meruri ji (toro imedage ewogai , toro Korogedu Paru kae) .
Itaiwore ty ... Uw ! Icare ikiarigodyre pugeje .

Ia imedy  aregodyre woe itogi woe boe mo kajeje ty woe .
Akore  Akaregodyre?
Inagore  Itaregody .

Akore  Bororo bokwa , jipa bokwa , pagare aroino , pagare akagoino .
Atukare mato marigudu , akaregodykare mato marigudu . dykodi icare boe etagedure . dykodi nonogo , kidoguru , nabure bu , kuido bu , batagaje oia kujagurewy , batagaje oia ekurewy , juko
bu okogerewy , juko bu kuogorewy bokware . Kodire aerydymodukare ji . Boe bokwa . Boe kimo .
Boe akurugudu baruto , mototo .
Care ure mea makinai .

Inagore  Uw ! Itaregody iorduwo kuruie eno jipa jire iroino , iorduwo kuruie eno jiwuda jire iroino .
Akore  Uw ! Toro ! ButugUw ! 
Inagore  Uw ! 

Icare ityre . Ikodo mato jii ... Iordure awy bai rogu ji , awy Pao Pemo uwai rogu ji . Iordure awy pajemage ewai rogu ji .
Ikodo mato kuri nowy Padre ae . Padre César rabodu , iorduwakare ji .
Icare egore : Padre César reno , nowy jorydywa rakaguragare boe ewadaruji . Apoguru kaba amagoi jituji .

Ikodure ae kuri ty ... 
Imagore : Itaregody ! 
Akore  Hm ! 
Imagore : Iorduwo aire iroino . Kodi icare ire imedugo awogai .
Icare akore : Hm ! imedy  , pagare are amedugo iwogai . Ike bokwa , awimode ake boi koia itabo . Inoroe bokware jamedy , mare aragoje paga rugadu ty woe itabo .

Akore  Kajá , aragoje rugadu ty nono . Iemaru pagawo ty woje , iaboerogu boe bogai .
Icare uture toro . Iragojere nono ty .

Dykeje icare aregodyre . Aregodyre padurarogu tabo , parinarogu , aroerogu um litrorogu , tapira kodurogu.
Akore  imedy  , ca , akerogu reo .rogu pemegado akeje , aworogu ko . Ino karega , awy Pao Baru tadawy orogu , amearutoruwo pudui , aruduwo baruto .

Akore  Barogwatore ature mato pugeje , akuduwo ia kuiada kuruji .
Inagore  Uw ! Ema rugadu .
Inagore  Uw ! Icá , ituwo .
Akore  Uw ! Toro ! Awo akerogu ko , awo akamudo . Amedugody kuricigo .

Icare ityre toro bato . awy aredyroguCecília Joware Etaga aere itaregodyre .
Uw ! Cewy maga kurodu kejegody itaregodyre woe . Maga kurodu oia kejegody .

Iparedy re imi . Imedure imi .
Icare nowy Padre akore : imedy  ! 
Inagore  A?
Akore  Barogwatore ature mato , awo awy kagarigadoge eia iborarogu pemegado .
Inagore  Uw ! 

Ecewy , brae egore Tabado ino jiboe kejere itaregodyre .
Du koiare icare imaragodyre cikuta peraji . Imearydae moture , dykodire itaregody moture woe Meruri kae . Dykodire iedadure boe pemegarewy tabo . Barogwa kodure ii boe pemegarewy tabo .
Imaragodyre iegare tabo . Inogwagere iegare tabo . Ire iemaedo iegare tabo .

Icare ityre , ikodure kuri , ire iwuredo ty ... ire iemaedo ty ... ia imeduiarogu bogai . Mare boe bokware . Ire mito tyje  . Dykeje icare , meriri kudugodyre . Meriri akore : ti ...ti ...ti ...ti ...
Itaiwore ty ... boekare , ia iparedy  akore : MarigUw ! MarigUw ! 
Itaiwore ty ... Boekarema , ituwo toro rade akoino , ecewy meriri kudu kae .

Akore  Are akoroedo?
Inagore  Boro ! Ikare inoroedo .
Akore  Kuiada kururogu cere pagudumode tyje  . Oinore boere woe .
Inagore  O ! 

Inagore  Mato ia pagoroerogu tabo ! 
Cewy boe egore Aije Paradago , ino jiwudo onaregedu jire inagoino .
Nawudo apore itaregodyre woe , du bogaire inagoino ia meririrogu bogai . Aroroedo Cebegiwudonure ema . Sangradouro kejere ure tugeragu ii , du apore itaregodyre woe .
Mare iegare jokodukare ji . 

Iegare remawy re bogaiwure Pemo rema . Pemo kejere itaora mugure , iwabo mugure , dytabore itaregodyre woe . Pemo kejere itaora mugure inogwage tabo , iegare tabo , imeru tabo . Ikodure jii woe Pemo ie tabo .

Dykodire imeru pemegaguragare . Imeduia bokwa , imirogu mito tyje  . Mare Pemore imeduia rema , kodire ire mito tyje  mare imearydae mearutorure jiboere kuricigore , du jire imodudure itui jetu dytabo .

Icare itaregodyre woe nowy makore nowy imearydae jiwy ime etae ; dykodi icare iegare kuricigore iordui nowy ime ei dyji , iordui nowy areme ei dyji . Ire nono imuga iure tawadydo iegai dykodiwore , iordui ei  dyji .

Dykodire iegarere cai imaragodymode etai dyji . Dykodire oinore irore iegare koia . Ipogurukare .

Icare ikodure kuri ... awy Pao Pemo uwai kae . Boe egore : Igreja .
Inagore  Kaboba Igrejaba?
Egore Uw ! awy Pao Baru tadawy uwaire iere Igreja .
Inagore  A ! Uw ! Kirabodu . Inagore .
Ire iremo , ire ipujodo ii iremo dytabo .

Egore Akera to aerito .
Icare ire ikera to ierito .
Egore Aragojedo ! 
Ire iragojedo .
Egore Akaiwonure cei , cemode cegera to ceerito dykeje , aki jamedy , amode akera to aerito jamedu

Egore Woere icare boere tuginoi . Amodukare aremodu pagado awy baito . Amode aremo , amode apujodo tuku je , ai aremo dykeje , ty tu ty , ai aremo du rodu reore .
Oinore icare . Inagore  Uw ! 

nowy imearutorui Pemo jitu ure ipagudydo tyje  .
Dykodire itaidukare ia bataru keadureboe epureduwo ii , imearutoru kuricigore awy Pemo jitu kodi .

Icare inagore : Uw ! Kaiba pagodymode pugeje?
nowy imedage egore : Oinore icare , padymode kuiada kuru kae .
Icare ewadaru keadure ii . (Brincaram comigo) .
Egore Mare akaidu modukare jitu keje , are makinai : imire ikemode ema .
Inagore  Ti ! Bure ! Tai tagagodo ii ! Inogwage kuricigore nowy kuiada kuruji .
Egore Oinore rugadu ! 

Icare ... ire cewy iruwobo meririrogu raido jii nowy padre ae . Inagore  Itaregody ! 
Akore  Uw ! Akaregodyre ! 
Akore  Ako irukaba inoe rogu ji . Kuiada kururogu betu bokwa , ike padurarogu kurikare kodi .

Akore  Akaidu jokodukare jitu keje , amode maku ia awobemode ty woedu etai , dure emode ko . Boe bokware woe , dykodire awy itore kugure ekiarigodyre , mare awy Pao Baru tadawy ierabrare kuricigore ei , dykodire ewi jokodu kare tuge boi koia . Kocare aerydyre ei akaregody tabo .
Inagore  Uw ! Amorora amagadu kaba ii ... Inoe tugu du maerewy rumode ii .

Icare cedyre . Ire inogwa pagado nowy kuiada kuruji ma , Uw ! Kide ekeru betu rugadu 
Inagore  Uw ! Tagao kaba ieji . Imode iwido awy kuiada kuru tabo . Pemega remawy nure inogwaji ! 
Inagore  Wo ! Hm ! Bure ! Imugu pagaia keje inogwage tabo ji ! 

Icare ityre . Iture imaragodae kae , inogwage jitu tabo . Woje awy ituguruto . awy ituguru tore ityre kae . Ire kado dogo dogo . Icare itodure .
Inagore  Uw ! 
Oino karega meriri maragodyrewy ure woe . dykodi cegidorurogu , ceganaorarogu , cegerarogu tabore cere cenoerogu reko , cemaragodaerogu reko .

Kodudu ure turugadu nono . Kode ire kodudu roto roto ja ja . Icare ire kogudo nowy ino ipo tabo tuku . Ca ! Ire irodo gu kuda . Ire itugu ji : ha ha ha ! Ure turugadu rugadu . Motudu ure turugadu rugadu .

Ire ia kado pugeje dogo dogo . Ire ipodo pagera pudogidure ty tu tyje  . Dykejere ire kogu kogudo . Icá ! nowy ipo ire upodody ure ikera pudogidure . Ca ! Dykeje icare akegodyre ii .

Boe ei karega inagore . Iire inagore .
Inagore  Ceboere ! Boere turugadu ! 
Ire itugu nowy ia upoji taci ! Motudukare ii , iegare koia . Ikodo tabo ... Uw ! Inagore  Hu hu hUw ! Motudu koia . Itaregodyre woe tabo ... Ire barigu kuri tuku .

Akore  imedy  ! 
Inagore  Ho ! 
Akore  imedy  , akaregodyre?
Inagore  Uw ! Itaregody ! 
Akore  O ! Kirabodu ! 
Inagore  Oinore ire udo pagera pudogidure . 

Akore  Amaragody butugudo ! Amode akogodydo .
Inagore  Boro ! Ikogody modukare . awy Pao Aroe Eimejera ierabrarere ii .
Akore  Uw ! imedy  . Oino rugadu . Amearydae pemegado rugadu .
Akore  Amearydure meriri ku dyji?
Inagore  Boro ! Imearydukare .

Akore  Ire akerogu maku jewudo ai toro marigudu .
Inagore  Ema rugadu , ema rugadu , ema rugadu .
Akore  Uw ! Awiapaganure ty meriri kudu bogai pugeje .
Inagore  Uw ! 
Akore  Akamudo . Anu tyje  .
Inagore  Uw ! Ituwo .
Akore  Uw ! Toro .

Icare ityre . Uw ! M ... ! nowy bogaire inago inagore oino . Bure ... aia , paia parokagado ji ! 
Icare nowure pemegaguragare . Nowure imodudure jii . Icare ure meriri kudydo pugeje . Kode paga tyje  rakuduie . Paga tyje  karega . 
Boekimorema , tumagowo , Boe emagowo woje awy Pao Pemo bogai rabodu .

Icare boe emagore bogai tyje  , dykeje icare Boe eture bai poro kae pugeje .
Cewy imedage egore : Iareo pugeje .
Inagore  M ! 
Egore Parina beturogu makudumode pagai pugeje . Braere egore : jacuba .

Icare cedyre baiporo kae .
nowy padre akore : imedy  ! 
Inagore  A?
Akore  Parina pegarewy , betu bokware .
Inagore  Uw ! betu bokware , mare nowure pemegare ii rugadu .
Akore  Uw !rogu ko .
Inagore  Uw ! Imode kowyje .

Boekare ! Cewy imedage egore : Pawo pagerogu to pui , pagogwa amogodywo .
Inagore  Uw ! Boe jokodu ! 
Ca , icare cere cegerogu to pui , icare cere pobo tugu to .
Ca ... Oinore cerore ji , oinore cerore ji , oinore cerore ji .
Cenagore ji boe boe boe ... 

Cere ceruwo ja bari kurido ji , cere ceewiri bu pugeje ji ty tu tu
 Ps ! Ceboere ! 
 Iwogwa jokodu moduka ! 
 Ca ! Icare ioku akodure .

Icare cedyre cemaragodae kae . Ikodo jii ... ino ipo kae . Ire kado marigudu dykaere iroino .
Kode irumode nowy ino ipoguru reko reko reko .
Cá , itaregody kae , ire itugu iaji ta ! 
Ikodure tabo jii ... itaregodyre ty ... ire barigu kuri tuku .

nowy Padre rakojere nono itogi .
Akore  imedy  ! 
Inagore  A?
Akore  Inoba are udo?
Inagore  Ire udo pagera awubodure pagera metuiare pobema awy metuia bokware .
Akore  Inagore ia ipare kugure ei ameduiace .
Inagore  Uw ! 
Akore  Apagado ty ewogai jao .
Inagore  Uw ! 

Kodi icare imodudugodyre ji , mako pemega remawy nure rugadu kodi:
Akore  imedy  ! 
Inagore  A?
Akore  Mariguduwy aedagamage , amanamage , etuo imi reo , etuje imi reo , etumana imi reo .
Inagore  Uw ! Ema rugadu , ema rugadu . Ieri boe pugugo ! Ema rugadu , ema rugadu , ema rugadu .
Akore  Oino : Ema rugadu .

Dykeje icare etaregodyre (cewy ipare etaregodyre) .
Egore Imana ! 
Inagore  Hm?
Egore MarigUw ! 
Inagore  Uw ! 
Egore Kaiba?
Inagore  Woe awy ituguruto .

Icare ityre ebo , ikodure ebo kuri , nowy ino ipo kae .
Inagore  Emareo ! 
Egore Ho , ho ! Akedu okori rugadure ji ! 
Inagore  Uw ! Aro ! Tagi inodu karega ure imi .
Boere turugadu . Ere nono nowy ino ipo reore . Kocare cere jamedy reko rugadu taci . Cegodytabo ... cedaregodyre tabo ty ... cere barigu buru buru buru

Akore  Ca ! Imedumage ! 
Cenagore : Uw ! 
Akore  Taedu rugadu ty woe . Iwo ia ike padurarogu biegado ty tu tagai .
A ... Okware , okware toro , dykeje icare aregodyre .
Otomudo kajeje , kororororo kajeje .
Akore  Icá , imedumage ! Tagerogu reo ! 
Cenagore : Hm ! hm ! hm ! Ceboere ! Psh ! Akogudu bokwa jokodumode cedabo .
Ceboere ! imedy  motureunure aki .

Akore  Itore kugure ! 
Cenagore : Uw ! Uw ! 
Akore  Tagamudo jao ! Barogwatore tamoderogu rakojedo .
Cenagore : Uw ! Uw ! Boe jokodu , boe jokodu ! 
Akore  Tawiapaganure ty meriri bogai , dykejere tadure mato tagerogu bogai .

Icare boecodure . Ire iwy ty . Inudure jii ... ioku rore pa
Iwiapagare ty ... Boe egore : M , m , m . ! Je ! m , m , m ! Je ! 
Inagore  O ... ! inoba boere pugeje ? M ... ! U ... ! Boe jokodu maga , maga ! 

Ire iwy pugeje ty . Inudure pugeje . Ioku rore pa , pugeje . Cewy boere oino , oino ty , ecewy boe ino dyji .
Inagore  Uw ! M ? Woe rema ... boe pemegakare woe ! Oino , awy Maria Branca Aije Paradago onarege dyji .
Akore  Inoba boere?
Inagore  Uw ! Boe etoragudunure pudabo woe . Boe kimo , nowy epa pega jagunure ji ... Oragudu pemeganure rugadu . Kocare ure ipagudugo .
Akore  O ... ! E ... ! Kocare ! Inoba boemode?
Inagore  Barogwatore paerdiwamode .

Icare ikurodure ty ... je . Boe rore ja ... tuku . Dykejere icare meriri kudure turi turi turi turi ! 
Inagore  (Iwadaru boetojiwy reo) Inagore  Iogware meriri kudydo iwogai .

Inagore  Ike kuiada kururogu pijire ure meriri kudydo iwogai .
Ire imugudo taci ! 
Inagore  Nowyge ! Taedadydo tagodywo itabo kuiada kuru bogai tageje . Imodukare inogudydo tagabo . Itaidu remawy nure nowy kuiada kurace . dykode inure iia rogudo tuku nowy kuiada kuru joki .
Ioku rore krai krai krai , nowy kuiada kuru boi koia . Kodire iare ire amudo , iare ikare amudo .

Icare ityre . 
Egore Uw ! Uw ! Marigu , marigu marigu .
Ekodo itabo bai poro kae .
Ire iruwobo raido gUw ! Inagore  Badia , padre ! 
Akore  Uw ! Oinono karega . Akagomode : Itaregody , oinono akagomode .
Inagore  Uw ! Iwiagodynure ! Kodi icare are ipogurudo .
nowy akore : Hm ! Apoguru kaba , apoguru kaba ! Boe pegarewy piji ! 
Inagore  Uw ! Iegarenure , padre ! 

Akore  Uw ! Akerogu reo . Akaba barigu , betu bokwa .
Inagore  Bure ! Imode barigu jokodu . awy akoe rogure remodu pemegare ito . awy akoe rogure iegare ii kowyje dyji . Akoe rogure remodu pemegare ito .

Icare ityre . Ikodure , itaore ty ... ia boeji itogi . Icare ikodo kuri toro etae .
Inagore  Badia ! 
Egore Bom dia ! 
Inagore  Inoba boere?
Egore O ! 
Inagore  Iaboe ekudure woe .
Egore Kaiba?
Inagore  Woe .
Akore  Ie Ie Ie n n n ! Ino .
Dykeje icare ogwarigodyre , akore : ka ka ka . ! 
Akore  Awure akoino .
Akore  Uwiere bire , dykodire akoino . Roia kurirewy jire akoino .
Inagore  O ! 

Akore  Kodire cere ceregodyiagu awogai mare cebogurure ace .
Inagore  Uw ! Boe epogurumode ice ? Boe etuonure imi . Boe etujenure imi . Boe ewabonure imi . Boe etaoranure imi . Ma , boe epoguruia ice ! Kodiba taregodykare iwogai ? M m ! Kirabodu ! 

Egore Macare atumode toro , awo cewy boe ewi kejeboe awo bu keje cenai .
Inagore  Uw ! Kajao ! Iwo awy ikerogu ko jao .
Icare ityre . Ikodo jii ... toro imuga kae ikerogu tabo . Ire kowyje , ire kowyje , ire kowyje .
Ca ! Icare inogwage akedure .
Inagore  Ca ! Icare itymode cewy birewy paobe bogai , iwo iragodywo bukeje .
Egore Uw ! Ardiwado ! Awogwakaba boeto . Nowyge emagaguragare nono .
Inagore  Uw ! 

Icare ityre . Ikodo jii ... ire iremo ji , inagore : Kaiba padure?
Egore Emarice pado oino . Oinore akodure bai oino .
Inagore  Uw ! 
Icare ikodo bai oino , nowy enogwa kodaji . Itaiwore . Padure oino ty ... 
Uw ! Boe meriiakodu , kuri remawy nure , rico rai remawy nure .

Inagore  Uw ! Itaregody ! 
Egore Uw ! Mato , mato , mato ! Amugudo woe , amugudo woe .
Inagore  Uw ! 
Ire imugudo ty . Icare inagore : M ... ! m ... ! m ... ! m ... ! nowy Roia Kurireuji .
Icare ityre jii ... iragodyre jii ... to ... ro . Ire akedydo ... taci , meri rekodugody tabo
Ire Bakure Enogwari bu keje pugeje . Ire akedydo .

Icare imagore pugeje . Inagore  Inoba paromode?
Egore Padu rumode ore rekodaji . Cere ore reko marigudu .
Inagore  Kaiba?
Egore Woje . Okwaboarewyge eiari kae .
Inagore  O ! 
Egore Nonore ceeda padure , nonore cewororo padure .
Inagore  Kirabodu ! 

Egore Akera pemegado ai , paduwo . Meri rekodunure .
Inagore  Uw ! Imode ikera pemegado ii .
Egore Boe jaere .
Inagore  Una?
Inagore  marigu .

Icare cedyre . Cegodo jii ... dykeje icare boe codure .
Inagore  Wo ! Pagodo mai ? Paburedugodyre?
Egore Paburedugodynure , mare boe jaere kimo .
Inagore  Uw ! 

Egore Ca ! Awiapagado ! 
Inagore  Uw ! 
Egore Awuredo jao .
Inagore  Uw ! 
Iwiapagare tyje  ma . A ... ! Oinore egore tura tabo ! Eranure ! Uw ! Era moture iwiegai ! 
Ere iwia akuuuudo toro Korogedu Paru kae , nonore areme era kuricigore kodi .

Egore Amearydure?
Inagore  Uw ! Imearydure .
Uw ! Erare kama oinogody ! 

Icare cedyre . Cegodo jii ... ere iko toiadoda (imugure finada Francisca apo , Maria Branca onaregedu) .
Egore Aroiwado , jorubo reno .
Egore Awuji . 
Egore Aro butugudo .
Inagore  Uw ! 
Egore Amearydu awadydo ai . Tori kuricigo .
Inagore  Uw ! 
Egore Awure barido ! Tori pega remawy nure woe .
Egore Awure ja rakado , moto kororogodyre .
Inagore  Uw ! 

Egore Ca ! Cedaregodyre pobo okwato . Ino boe eegoratogody .
Egore Akudawy aroia tawyje , pegomode ; pamode pagado pobo kajeje .
Inagore  Uw ! 
Egore Icá , marigUw ! 
Inagore  Uw ! marigUw ! 
Cere cedaredo poboto . O ! Pobo moture ii ! Itaidure poboji . Ire itaimo .

Inagore  Cá , marigu .
Icare cedyre toro . Cedaregodyre baiporoto . Oinore egore tura tabo ia roiaji . Ire iremo kae .
Inagore  Itaregody ! 
Inagore  Inoba tare tarodo ? Inoba tare tagagodo?
Inagore  Tugo jaedo pui .
Inagore  Kodo jaedo pui .
Inagore  Taibo jaedo pui .
Inagore  Jetumode pui ma , pemega modukare . Jetumode pui ma , umodukare turugadu .
Oinore umode . Oinore Aroeceba oiaga umode tugado . Oinore pariko ira umode tugado . Oinore baiia umode turawyje .
Inagore  Mearoga kogu umode tugiwyje . Ruwobo umode tuwowyje .
Oinore inagore . Oinore iwadarure .

Inagore  Uw ! Itaregody , inodody pado boe kajeje .
Egore Uw ! Amugudo , akamudo . Oinore boere . Amearydu modukare ai karo kodu kowyje dyji . Amearydu modukare ai bororae kowyje  dyji .
Boe tabo karega bakuru buture .
Boe tabo karega mano buture .
Boe tabo karega barogwa kododyre .
Boe tabo karega meri rekodure .
Boe ewiapaga modukare nabure akogody bogai .
Boe ewiapaga modukare kuido akogody bogai .
Boe ewiapaga modukare aroeceba akogody bogai .
Boe ewiapaga modukare kuruguga akogody bogai .
Boe ewiapaga modukare apodo akogody bogai .
Boe ewiapaga modukare cugui akogody bogai .
Boe ewiapaga modukare eregejeje akogody bogai .
Boe ewiapaga modukare bairewy akogody bogai .
Awy inodytabore bakuru rigodyre Tugaregei .

Inagore  M ! Ema rugadu .
Egore Aragodymode Roia Kurireuji?
Inagore  Imode bega begado tyje  . Jokodu karega .
Icare iragodyre . Iragodo jii ... Roia Kurireuji .
Ire akedydo . Ire paruiado pugeje : Marenaruieji . Ire akedydo .
Icare ire iragojedo Cibae Etawadytabo pugeje .
Icare ire iragojedo Kiege Barege ebo pugeje .
Ire iragojedo Jurekia tabo pugeje .

Nonore icare ikiarigodyre . Inagore  Wo ! Iegarewo tyje  gurae iroino woe ! M ! Wo ... ! 
Icare ikiarigodyre toro iragojerewo kae pugeje .
Icare barogwa kododyre . Ere Aroe Enogwage parudo .

Uw ! Manga kurodytabore itaregodyre woe . Mangare aroe eke rema .
U ... ! Icare egore : Bapo reko ! Kado , awararewy rakojere pagabo .
Jorduwo , aiduwo pai , rakojewo pagabo .
Ia akore : Hm ... ! Imodukare nowy utudo . Imode nowy buredo woe rugadu .
Inagore  Ugurakudu ! 

Icare meri rekodure .
Inagore  Aroe etudo , pawaduwo maga bogai . Ioku akemore maga iguru bogai .
Icare eture itabo .
Egore Marigu .
Inagore  Uw ! Marigu .

Care cedyre . Cegodo jii ... boe motunure ... ! Cere pagado pagarogu boe kajeje tai tai tai jii ... Cedaregodyre ia torikodu kae ; cedaregodyre ao kae .
Itaiwore ty ... woje boeto woje ... itaiwore ty . Icare ikiarigodyre ibagi , iragoja kae .
Inagore  Wo ! Ituradure iragoja piji woe , biega tyje  ! 
Dykeje icare iegarere pugeje . Iwiabuture Pao Pemo keje , dykejere iegare iegarere .

Cegodo jii ... Nowy manga iguruto . O ! Maga iguru makare ! Itura reore ure .
Icare inogwagere ji , awy padui pume kejedu boeji .
Egore Manga rosa reno .
Egore Manga borbona reno .
Egore Manga de leite reno .
Egore Manga coração reno
Egore Manga pagody reno (pagodyre , kodu kigodyre)

Okwaboarewyge Eiari Kejewyge : 
TIAGO : Itogia Kuri : Bokodori Eceraedu , boe ao Kejewy .
Metuia iere Ecerabaru (Bakoro Eceraedu : José Maria):
Metuia iere Bakuri (Baadojeba . Atílio) .
Tugarege : Cláudio (Iwagudu Kuri) 
Metuia iere kudure (Paiwedu , Bentinho)
Metuia , Kado Paru (Iwagudu . João Bat . Omeru) .
Ipare : João Bosco (Paiwedu , bire marigudu) .
Elias Tuborekia (Apiboregedu .)
Eugênio Aije Kuguri (Aroroedu) .
O Kuiada (Bokodori) .
Ba Uru Kuriuo (Baadojeba)
Ojerigi ore : Florentino , Francisco Assis .
Mulheres : Ba Uru Kurice (Bentinho uce) .
 Orowaribo (Filipe oreduje) , iage pugeje .

Uw ! Icare cedyre bato . Cedaregodyre bato .
Uw ! Iegarere , boe moture ! 
Inagore  Ituwo pugeje ; imaragodyre .
Egore Uw ! Amaragody rakado . Nowy inodurogu tabore amode iaboerogu ko ty tu je . Nowy inodurogu boe tabore cenogwagere ty tu je .
Inagore  Uw ! Tamorora amagadu kaba .
Icare ityre mato . Ikodo jii ... mato . Itaregodyre woe Meruri to pugeje .

Iture mato , kuiada kuru kae .
Padre akore : Uw ! Amaragody pemegado . Akera kiari kaba . Aruduwo Baruto .
Inagore  Uw ! Ikera kiari moduka .
nowy akore : Aruduwo Baruto inodu kejere iegarere .
Inagore  O ! Kodi icare taerydyiwa rade jamedu ! 
Iegarere ! 

Akore  imedy  ! 
Inagore  A?
Akore  Amaragodydo . awy pobo reia amode towyje .
Mare awy merimaodoge eedukare woe . 
Wojere emugure woje , awy kurugarogu okwaji .
Egore Akado , emareo : nowy pobo reia jore nowy kuruga roguto jice .
Icare ityre kae . Ere awy toroe makinai : pá , porekudu , ere makinai , iwo pemegado .

Icare imaragodyre jii ... 
Ipera kedore , mare ipogurukare : ikidagodyre .
Etaiwore ii , mare ipogurukare ; ere nono imuga iure emage du jiwore .
Mare ino bare , dykodire , ipogurukare .

Icare meriri kudure . Mare emearydukare , imi jamedy imearydukare meriri ku dyji .
Dykejere ia nogedurugu aregodyre . Akore  A ! Meriri kudure , tamearydukare meriri ku dyji?
Dykejere ere tugera to pui pa . Iagere tugera to taoraji pa .

Egore Pagogwagewo jao . Marigu , marigUw ! (oinore merimaodoge egore , brae ewadaru tabo) .
Icare ia braredo kurireudo , boe egore juretora , juretora oino , akore : Mato ! 
Ikodo kuri ae .
Akore  awy akudawurogu rugadu na?
Inagore  Uw !rogu rugadu , imuga .
Icare ogwarigodyre : ka ka ka ! 
Icare akore : Meri rekodytabo ature mato .
Inagore  Uw ! 

Icá , meri rekodytabore icare ityre bogai . Itaore ty ... Rakoje bai poro keje . Iedure nowy aroiaji oino ty ... 
Akore  Cewy akudawurogu reo .
Inagore  M ! No no no no nono hu ... ! hu hu ... ! Ceboere ! Akoguduwo itabore itaregodyre awogai . Ema rugadu , ema rugadu .

Icare Padre César akore : Amaragodymode boe pegareuji .
Inagore  Uw ! Boe rugadu ! Boe pegarewy bogaire itaregodyre . Iwo boe pegarewy pemegado bogaire itaregodyre .
Icare boe codure . Icare barogwa kododyre . Iture kuri je rugadu .

Inagore  Itaregody , Padre ! 
Akore  Uw ! 
Ure kuiada kururogu makinai ty ... 
Inagore  Owa ! 
Ikudure ce ta ... , ire iemaedo ty ... Itaiwore woje , awy Meruri kae ty ... 

Inagore  Wo ... ! Itaiwore awy Meruri ji ty ... 
Inagore  Wo ... ! Itaiwore awy Meruri ji ty ... ji gurae .
Meri jeture oinono . ! 
Ikudure kuiada kuru roguce . Nowy meri jetui oinono dytabore ikudure Pao omea kuiada kuru roguce (Pao Pemo jire inagoino) , iegare tabo .

Icare nowy okwa inodu Padre César akore : Marigu , imedy  , paduwo jice .
Inagore  Uw ! MarigUw ! 
Iture toro apo jii ... Itaiwore ty ... 
Ure porekudu bu tugana kajeje ; ure pa bu tugana kajeje .
Inagore  Boe pegarewy jirade imaragodymode rugadu .

Icare ure cewy porekudu makinai . Ure cewy pa makinai .
Akore  imedy  ! 
Inagore  A?
Akore  awy akudo jii , jice nowy akó ito paru kae . Nonore amode akamudo . Jae jokodu karega . Puredu ty oino .
Inagore  Uw ! 
Icare ityre . Ire ikeragu ty poreku dyji taci , ire to mototo ... 

Itaregodyre nowy akudo paruto , ire to oino nowy rego okwa awubowuji pugeje ta . Ire udo nono pu reore ty ... Ha , ha , ha ! 
Icare ire ikeragu nowy paji pugeje ta ta ta ! 
I ... ! Oinore irore ji , oinore irore ji , oinore irore ji .
Itaregodyre cewy akudo paruto ty ... 
Ire cewy moto gugudu barigu , barigu , barigu , ikodui .
A ! Itaregodyre cewy ikoda oto kae ty ... Icare ire ecewy ino pa bu ty ... 

Icare meriri kudure . Icare ityre . Ure comida makinai .
Uw ! tapira kodu mugure aroe kugu tabo . Cewy pejao okore kao .
Icare ityre tabo jii ... toro bato . Icare ire kowyje .
Ire kowyje ty ... icare ire itamudo . Icare boe codure . Icare inudure . Inudure pugeje jii ... barogwa kododyre .

dytabore icare , nowy boeco ji re awy iorubodare Elias onaregedu okware .
A ! Icare cedyre toro , kudawy aroiarogu tabo , awy pogorajiwu,
tabo , jii ... toro Kieria paru kae , finado Tiago mugure keje dykae .

Icare cedyre nono . Cere aroe emerudo kare ewogai , toooro cebegi toooro Kujibo joki .
Boere kare ewido rugadu .
Cedaregodyre meri rekodu tabo .
Icare aroe eke buture .
Aroe eke aroe kuru , kuiada kuru , açuca kuru , padura kuru .
Ca , icare aroe enogwagere .

Ca , boere aroe etudo Wa! O ! , Wa! O!
Icare karo kodu buture baito , bororo kae , bororo oiado .
Boe enoroe karo kodu .
Boe enogwagere karo ko dyji , Boe enogwagere boe kuguji .

Icare Boe egore : Pawo boe etudo jugudoge etae pugeje .
Boe egore : Jugudoge eka kuricigo .
Egore Kode , pawo eparudo , pawo eparudo .
Egore Kode , tagera bu badojeba ao keje , roiao boire ii ! Uwo Roiao tawyje .
Iage egore : Ugurakudu !

Eegarenure ... ! Icare ere parudo ta ... jii ... 
Oinore egore roiaoji jii ... 
Barogwa kododyre , icare eture bakuje biji . Icare ere jipa bu . Ere jorugo jipa oiadoda .
Icare etaregodyre mato , mato , mato .

Icare ere tudugo jetorodo , okoriwo jugoji . Ere jetorodo oino ty ... ty ... ty ... 
Egore Ha ha ha ! Amode boe kugu ko . Kode awy itugo okori rakaguraga .

Icare Boe eture .
Aroe ekudugodyre : Kae ! kae ! kae ! kae ! kae ! kae ! kae ! Wa! kae kae!
U ... ! moture ... ! jugudoge etae .

Ekodo jii ... toro Boe egore Tadarijao . Boe egore otogajejewy .
Icare Boe eiore nowy iturato .
Icare egore : tl tl tl!
Ewureare rucobore . Burea maigodywy .

Icare aroe eture eregodaji . Ekodo eregodaji ... Emage , emage , emage!
Egore Bakure ei , bakure ei , bakure ei!
Awyge eregodo ei bakure tabo .
Awyge eregodo oino bakure tabo etogi .
Enure taiado ebo , jugodoge ebo .

Icare baiga akore ei pa?
Ha ha ! Icare eidogodyre ei . Baiga iku akore : pa , pa , pa , pa , pa , pa .
Etoragudu meture nono iaboere toro nowy baiga iku ako tada .
Jugudoge egore : Huuououo .
Aroe egore : Hum hum hum hum !
Icá , aroe ere ewido rugadu .

Icare ere tudo pui ebo , ere ewirido ta .
Icare ere emagu tuomage etai , egore : Ioga , ino jugo reo!
Etuomage egore : Hm ? no no no no hu ... hu hu ... ! 
Icare etuomage egore : imedy  , imedy  , imedy  , page jugo reo,
page jugo reo , page jugo reo!

Egore Hm hm hm ! nowy , akerabraredo ii . Itaregody modukare awy ike jugo apo . Iro rakagirikare .
Egore A ! Pagare akoino , akire aro rakaguragare . Akire amode akerabraredo ii .
Nono tuwoadytabo , tuiegare tabo . Eegarenure nowy tuge jugodogei .

Icare eture . Egore Aroe ekudugo . Aroe ekudugo!
Icare ekudugodyre , egore : Kae kae kae kae kae ! kae kae kae!
Egore Tae codo ! Kaidaga bu tawygeje!
A ! Icare ere kaidaga bu tuwygeje . Ere ia oto kado , ere ia oto iwudo .

Icare etaregodyre bato .
Areme ekudugodyre Ba! Ba! Pagore ekudu aregody ! Pagore ekudu aregody ! Tarego , tarego ! Pagore ekudugodynure toe tabo!

Icare eregodyre . Ere tudugu ei taci . Eteregodyre ebo bato . 
Emagore tugogei , egore : Pawororaerogu mugure nono .
Iage egore : Pawororae kuiada kuru mugure nono . Pawororae aroe kururogu mugure nono . Pawororae pobo beturogu mugure nono!
Pawororae parori kuru mugure nono . Pawororae noidoiarogu mugure nono .
Icare areme etoragudure .
Egore Iaboeji iaboeji ... jugodoge eiogi .
Pudabowy jugo jokire etoragudure .
Uw ! Oino .

Icare boere tudydo baito . awy jugodoge ewobona , eidowuia , eijoru , emare buture baito .
nowy jugodoge etabora , etagi , emorara , emare nowy uke remawy uke rema .

Ere makai .
Akore  imedy  , akerogu reo .
Akore  Hm !
Ure tugeragu ji ty ... uture tabo bato (tuwaito)
Oreduje rekodure togi ... ? m !
Ure tugeragu ji ... Padure baku keje .
Ure tugeragu ji ta . Kodo tabo tumuga kae . Ure tumugudo tabo . 
Akore  Ica ! pawo uwurimage ekerogu maku ewogai .

Icare ure tugeragu taci , utaboraji . Ure kado ta oiado .
Ure tugeragu mororaji , ure kado oiado ta , ure bowyje oiagi pa .
Akore  Icá : Udo nono awurimage ereore . 
Cedo etae . Akado awureji , akado awure otodai , awure jetumode joruboji ma , awudumode tabo ma , amode pabogurudo .
Akore  Uw ! Iwudumode tabo kuri po paga . Paerydymode ipogora kugudui oino dyji .
nowy oredu akore : Boe eerduka . Baarodugodynure ai .
nowy oreduje akore : Uw ! Akogoriwo ai karega inagoino .

Icare uture tabo . Kodo tabo , baia kajeje , bororo oia kajeje .
nowy urago aiwo awadure togi . Rekodo togi . Ure tugera to nowy turago ieraji , nowy tuge barogo ko dyji pa?
Akore  Ru ru ru ru ru rUw ! Bure ! Rekodure boe eregodaji ! Mugu paga boe rakuduie tyje  ! M ... ! Ino kodire itobudure .
Inagore  A ! A ! Inagore  E ... ! kaba koiaba umode togudydo itabo ... ? M ... ! Oino . Macare oinoradu ikerogumode kodirabodu !
M ... ! Ema rugadu , ema rugadu , ema rugadu ! Woooo ! Icare imode ike akó kodurogu bu ty tu keje!

Aregodyre tabo tumuga kae , akore tore dyji : nowy , akado , page roguieo .
nowy oredu akore : Ioguduba?
nowy oreduje akore : Uw ! Irago ! Iragore aregodo tabo .
Akore  A ! Oino rugadu . Oino kodire itobudure ! m !
Icare ure kowyje . Ure kowyje ty ... je . Oino .
Oinore Boe erore nowy aroe enoeji , ere bito boeji .

Ca ! Dykeje Icare Boere aroe emerudo pugeje . Uw ! Boe moture toro nowy nowa padure tadawy kae .
Uw ! Aroere kare ewido : Oecerewyge , jokukurirewyge , rokoe , orare!

Icare aroe eture mato .
Egore Uw ! Uw ! Marigu marigu marigUw ! Aroe ekudugo , aroe ekudugo!
Icare aroe ekudugodyre , egore : Kae! kae , kae , wo ... ! kae kae kae kae!
Etaregodyre baato . Etujemage eregodyre etogi . Ere tudugu nowy enoeji taci .
Etaregodyre ebo tuwaito , etoragudure eiogi .
Egore Ia bia bia , ia bia!

Ca ! Ere toragudu akedydo , dykejere icare ere aria mugudo joru tada pobo tabo .
Dykejere icare ere nowy kare etagagirido , ere nowy kare ekado .
Ere kogudo kodoro tabo . Ere ekogudo ty tu ty . Icare ere tugu tugu ariato . 
Ere tawyje . Ere nowy butumode bai towy tawyje . Ere bu kodokora keje . Biegare ty tu jewu
ere bu baku keje . 


Icare uture tabo baito , kodo tabo ... ure turemo tabo baito .
Akore  Icá ! Itore ! Mato , mato mato , tagerogu kae .
Egore Uw ! Uw ! Uw ! Eto toro ae toro ... 
Akore  Tagerogu reo ! Tagerogu reo!
Ure nowy kodokora maku etai , nowy kodytabo etai , ty tu tu
eiamedu ai rugadu:

Ere nowy oecerewy aora , nowy jokukurirewy aora , nowy oecerewy oia , nowy jokukurirewy oia,
orari kodorabo okora maku baito .
Oinonore makudure baito boere .
Karo biegareure iwure baito , mare karo kurirewy kadodyre , kobo pemegarewy , kobo kurireure makudure baito .
Boe epogurure boe biegarewy butumode baito  dyji .

Ca ! Icare boe egore : Icare pamaragodymode . awy Domingo kejere pamode boe akedydo .
Egore Uw ! Boe jokodu , boe jokodu !
Akore  Uw ! Kodire inagore oino tai , tawo tamaragody rakado ia tamaragodaere jiboeji ma , tawo udo turugadu , nowy meri kae .
nowy meri keje tagody awaduwo .

Bakoro Kudure makore . Ure boe eroiwado , ure boe ero towyje .
Egore Uw ! Boe rugadu , boe rugadu ! Kode , cewy pagoda oto kaere pagodymode kuri je . Du rekodajire aroe ako kodumode gu tuku . 
Dykodire Boe emode dddd . Dykodire boe kugu parudumode rugadu ta .
Egore Uw ! Boro ! Boe kugu paru rugadure aije parumode ema .
Egore Ema rugadu reno ! Ema rugadu reno!

Egore Uw ! Ca ! Ema rugadu ! Toro . Tamaragodydo . Tamerudo . Ia tagoerogu boe pemegado .
Ia akore : Boe kimo ! Iroiwa modukare itabo . awy iedawy bega kori akedu moduka . Kode imire icare ipadu pagamode ty ... je , awy iedawy pega kori koia ... Mare ipaga rumode tawogai tyje  . Irumode itadu oto kabi ty tu ty iwiapaga tabo tawogai .

Ia akore : Uw ! Akadu oto kabidu pemegado iwogai . Akado ty ... ia ipo bogai , koborido oino tyje  , dytabore amode akogea towubo baruto , awo nowy ako iporogu to p p p akuriji , apadui tyje  , akuri bari kuriwo , awo inoe jamedy kowyje .
Imode kare ewidody kuricigodo , akagomode : Ike rugadu , ike rugadu ! nowy umodukare turugadu ii . Ikorigodymode ai .
Akagomode : Ikuredu , ikuredu ! Ino , du umode ma , amode inoe pegado , amode inoe oiko taci je dure iegaremode ai!

nowy metuia akore : NowUw ! Akaba ie kuri pagado . Akaba irorerudo ii paga tyje  . Amode aebu jii ... mato akera tabo , imi remawy cai irorerui ai dykae . Ii ipo to ikuri jitu kae paga tyje !

nowy metuia akore : Hu hu rakudu ! Akire akeno to co ake to to .
Are akagodo jetu pegare ii .


nowy metuia akore : Awadaru keadae ipiji ! Are iegaredo ii paga tyje  . Toro , toro , toro ! Akaregody mariguwo .

Akore  Uw ! Amugu paga kaba ! Ia jerigi gugudurogu ako ako turugadu paga tyje  .
Boe beregadu karega imode bito , kodire inagoino . Jukore imode bito , umode joru reko aeiogi .
Akore  Uw ! Boe jokodu .

Icare oinore erore tumaragodytabo . Maragodyrewyge emaragodyre .
Merurewyge emerure toooro , kare ewogai , barogo bogai , kiogo bogai , adugo bogai , aigo bogai , kuido bogai , aroeceba bogai , kuruguga bogai ; tugora bogai , tugo bogai , tugo okora paru bogai , ko bogai , micori bogai , beragu bogai , bokwadobe bogai , bukidoguru bogai . Oino .

Icare boe etaregodyre cewy enoe remaguda kae .
Egore Ca . Icare boere turugadu .
Egore Uw ! Akera bu ecerae etao keje . 
Icare meri jeture turugadu . Meri jeture turugadu jemaruwo tuiorubo bogai . Meri jeture turugadu iogowo pudui .
Egore Uw ! Ema rugadu !

Oinore egore Mano Kurireuji (Aroroedu Cebegiwu) .
Oinore egore Birimodoji (Aroroedu Cobugiwu) .
Oinore egore Baitogogoji (Aroroedu Boiadadawu) .
Icare Mano Kurirewy ure tugera bu ecerae etao keje , 
Akore  Uw ! Ca ! Akagogo ! Akagogo ! Akagodo ! Akagodo!
Ecerae egore : Hm hm hm !

Ecerae egore : Tamagowo pawiemagei etuwo bakujebiji , etuwo aroe apo .
Egore Awure utumode apo ! Awure ure turugadu (Kaigu akore tuwie Imorioji)
Ca ! Egore Atudo apo ! Akire are iwara pagado bogai
Akore  Uw ! Ema rugadu !
Akore  Mea redudydo ai aregody mariguwo .
Akore  Uw ! Ema rugadu ! Ema rugadu ! Ema rugadu !
Akore  Akado ty kaidaga bogai .
nowy poiworogu tabore iogore pudui

Icare uture toro bakujebiji , toro kuruga kae .
Icare aregodyre kuruga kae , ure tuge mea oto jeto ca .
Ure togwa to ji , togwa to ji ... 
Akore  Ps ! Aije ! Mea reno . Atuiagu okogerewy kae . Atuiagu kuogorewy kae . Atuiagu cibae etaro kae . Atuiagu akirio kae . Akore nowy aije bogai .
Akore  Hm hm hm !

Dykeje icare ere bukigu tugu to . Ere kogudo tuku . Icare ere bukigu mekido oino , tugera reko ji krr krr krr .
Dykeje icare ure tumugudo keje . Care ure akodo .
Akore  Brr brr brr!

nowy boe emearydure toro ba tada . Egore Ps ps ps ps pstch ! Aije akore toro ! Aije akore toro!
Icare Roia Kurirewy epa akore : M ... ! m ... ! m ... ! 
Ekurewyge eceba akore : Me ... ri ... ri ... reno ... ! 
nowy aije akogody piji icare Boe ere du du du du du
Boe eegarere Aije umode jorubo barigu tubiji dyji . Oinore boe egore .

Dykeje icare jore baato , aregodyre baato ; kodure nowy tumuga kae tuku , akogodyre nono .
Iparere iogwarido ji : Wa! ha ha ha ha!
Tu karega : bapo kia padure boe kajeje : ju tuki , ju tuki , ju tuki
Pana akore : Kb Kb Kb Kb .

Akedure dykeje , ere Bure Tawadu to , egore : Bure ta ... wadu ... reko ... du ... iagu .
Dykejere icare ere Roia Umanarewy Paru tugu ji .
Ipare eragodyre Aije Paruji bai tada jamedy .

Egore Aije enogwa eko baraia 
 Aije akore arowei .
 Aije Bakororo akore arowei
 Aije aredy  akore arowei
 Aije Oro akore arowei
 Aije Ukiga akore arowei
 Aije Akiri akore arowei
 Aije Coio akore arowei 

 Aije Jaiworewy akore arowei
 Aije Kujagurewy akore arowei
 Aije Ecewy akore arowei
 Aije Ecerabaco akore arowei
 Aije Uwai Jaramare akore arowei
 Aije Upe akore arowei
 Aije Uiagomare akore arowei
 Aije Ecewy akore arowei
 Aije Upe akore arowei


Barogwa kodo dytabo akore:
 O ! oooo ... ! 
 Aroia oiado aije Bakoroji
 O ! Oooo ... 
 Bororo oiado aije are dyji

Awy akedu keje kodumode Roiao pugeje:
Aije okwa tabo ipare gae gae gae O ... A ...
Ako jaruruio okwa tabo ipare
Aije epacewy ikara atugoreu
Aije utoro epacewy ikara akirirewy .

Dykejere ere Roia Ao ta ji pugeje:
Egore Aije epacewy ikara akirireu
 Aije epacewy ikara akirireu


46 : Ia aije paru pugeje:
Aijedoge aijedoge
Aijedoge tumuga Bakororo pijina eture .
Aijedoge aijedoge
Aijedoge tumuga Bororo pijina eture .
Uw ! Uw ! u !

Ia aije pugeje:
Cidoiagu nowa tabo arowe ei
Ecerabaco cidoiagu nowa tabo arowei
Bakorokaia cidoiagu nowa tabo arowei
Iabacoio cidoiagu nowa tabo arowei
Akuruie cidoiagu nowa tabo arowei
Jaramare cidoiagu nowa tabo arowei
 U ... ! 

Icare ere aijedoge emagu ecerae etae . 
Ere tugeragu Aije Bakoroji . Ere mugudo jice .
Egore Mato , mato mato!
Mato , mato amuga Bakoro piji
Mato amuga Orowaribo piji
Mato amuga Kugaru piji
Mato amuga Nowa piji
Mato , mato , mato , mato!
Akore  Hm hm hm !

Ure tugera to ji pa .
Aroe egore : Wa ? Gae gae gae?
Kodure tabo ia tuiedaga pega ae , ia badojeba kuridogedu ae .
Ure maku ai ty ... 
Akore  Iedaga , pago aroe reo .
Ure tugera to ji pao .

Akore  Ecerae cedagaru akirowo cereru butuiare ceiekorire
 cegudawy aewere bukorire
 No ... no no no hu ... hu hu ... ! 

Dykejere iage eragodyre:
Egore O ... ! Akirowoooo butudo pugeje cewedowaia bukorire .

Akedure ty ... Icare ere maku todowyge etai pugeje , ewo atugodo .
Enodowyge icare ere emodydo . Ere eiado , icare ere maku nowy tore etai pugeje Tugaregere ere aijedoge edugodo , icare ere maku Ecerae etai .
Eceraere icare eture ebo bakujebiji .

Dykeje icare egore : Bapo reko ! Meri rekodunure . Pawo Jokurega to .
Egore Cero cenago bukeje Cibae etoiaridoce .
Oinore tugarege egore .
Cero cenago bukeje Cibae etoiaridoce
Cero cenago bukeje Okoge etoiaridoce

Egore Jokurega awadu wararere Mamuiawy Cibae Etaro oiaga urugu
okwabejewy bopaguduia Kuogori Bakorororodo jokurega
awadu wararere .

Cibae Tawadu 
Egore Ipare , tadydo bakujebiji tawo aije akodo . Meri rekodu .
Icare Cibae Tawadu kodure .
Egore Ciba ... ie ... tawa ... do ... owy owy ... owy upe ... do ... re
Ciba ... ie ... tawa ... do upedore
Uma ... na iku ... dawy ... 
Aijewere baia bu ... ko ... ri ... re upedore .

Dykejere nowy Aroe Maiwy imo kidoguru , imo nonogo , imo boe bo , imo toro , rekodure nono , nowy Cibae Tawadu kae .

Jokurega : Icare nowy aroe uwobe eedure woe bai tada , icare erare .
Egore Jokurega awadu wararere .
Iage egore : Bure Tawadu rekoduiagu .
Iage egore : Ieraro makudu wararere .
Iage egore : Utugarece ewa inotu jeture gaje .
Iage Egore Cero cenago bukaje ecera okoge etoiaridoce .
Egore Jokurega awadu wararere .
Iage egore : Aiaieu meriri metu owureuwore .

nowy Boe emode nowy rarogu kabi dykejewy roia reno .
Nonore boe egore .

Icare Boe ere paruia mugudo .
Marenaruie emare Boe ere mugudo .
Akedu keje Boe ere Aroe Enogwari bu keje .
Akedu keje icare Boere nowy Roia Mugurewy paru bu keje .
Akedu keje icare Boere nowy Roia Mugurewy boere bu keje pugeje , jii ... je .

Akedu keje Boere nowy Aroe Maiwy Paruia kudugo .
Akedu keje , Marenaruie .
Akedu keje , Roia Inoro .
Akedu keje , Marenaruie pugeje .
Akedu keje , Aroe Ekoroia .
Akedu keje , Kiege Barege .
Akedu keje , Kiege Barege baa okwajiwy .
 
Nonore barogwa kododyre . Icare nowy Aroe Maiwy uiadumage , eture ae tuwo tawyje moto piji . Icare ere tawyje . Mare ekare tawujedu pagado : Badojeba Bakorokudu mugure ty , taiwo tabo ei moto ra piji  dyji .
Akore  O ... Bako ... roro ... kaire , kaire
Iroia wa wo ! Wa wo o , wa wo ... 
Oinore akore tumugui ty ... , taiwo tabo nowy aroe maiwy uiadumage eroi jituji .

Icare ere tawyje .
Akore  je je je je je je ... je je je je je je ... Nowy ei tawyje dykeje , ei tugera kabi jitu keje , emaragody butuguuuwo ji , ekera butuguuuwo ji .

Icare ere akedydo . Icare ere tugu ecewy kodoto kodo kigadu . Boe egore : aroweiao , nowy kodo kiga dyji .
Icare ere je gogudo . Icare ere maku nowy Aroe Maiwy uwobe etai , ucemage , uomage , umanamage , uwiemage , otowyge etai . Iage eragodyre , iage eragodykare .
Egore No ... no no ... hu ... hu hu ... ! 
Egore ecewy brae egoi : birigadu .

Dykejere icare , ere togwa tugu ikato , ere togwa tugu panato , ere tugera tugu butoreto .
Egore Orowaribo piji ... .
Kugarubo piji ... .
Egore icai tudui apo dytabo . Aroweiao kaere eture apo .

Ekodo apo jii ... toro nowy Aroe Enogwari tabo . 
Eiore bororoto , etaregodyre bororo okae , dykejere egore : 
 Arowe , Arowe,
 Okoge , Okoge,
 Cibaie , Cibaie .
Egore , taregodyi bororo kae .
Dykeje ekudugodyre : Ka ! ka ka ka ! oino taregodyi bororo kae dykeje .
Pana akore , ika akore , tugodyi apo bororoji .
Pana akore : Ku gu gu gu gu gu gu !
nowy ika akore : To to to to to to to!

nowy uwobere tuiebu toragudytabo . Egore Ira! tugodyi tui tugeragu jitu tabo .
Icare eture apo , ekodo apo ... ere turemo apo baito .

Ekodo apo nowy uragodyrewyge etai . Ere tumugudo kuri tuku eegorai .
nowy uragodyrewyge ere tura kado ta .
nowy aregodyre apowy uiadumage egore : M m ka ka ka wa ! Psiu psiu psiu !
Ere jorubo barigu toro , nowy Aroe Maiwy jire egoino .

Icare ecewy uragodyrewyge ere turagojedo Roia Kurirewy tabo pugeje , nowy Roia Kurirewy Koborigodytabo pugeje .
Egore M ... m ... m ... ! 
Tamigi , tamigi , tamigi!

Icare eragodyre nowy Roia Kurireuji . Ere akedydo .
Icare egore : Ika reko ! Oino Badojebaji .
Akore  u !
Ure turagojedo ta , kodure ika kae , ure tugeragu ji taci , ure butore kogudo ra kajeje , ure reko toro nowy Aroe Enogwari epa bogai . Ure maku ai tuku . Icare uture mato nowy ika tabo .

Ure tumugudo ta . Ere pariko tugu aoto Kaigu aoto .
Ere kaiwara reko uwie ai nowy uwie iere Aromerere
Icare eture mato .

nowy Kaigu akore : Arigao Bororo biadody padure gaje . 

Icare makore : Aroe Enogwariji boeco ji .
Akore  Hu ... hu ...
Jo ... ho ... O

Akedu keje , Roia Mugurewy pugeje .
Akore  Ekoda karega ba kaie ... 
 Ekoda karega ba kaie ... Roia Mugurewy paru

nowy Roia Mugurewy akedure icare Marenaruie Kudugody .
Akore  Marena ... ruie eigoia maidodo ... jetuiarega m ? m !?
Akedu keje , akore : Ho ? i ... Marenaruie ... ei ... goia ... mai ... 
 dodo ... 
Akore pugeje : Woia ... eke bure torireudo mato ... je
Akedure dykeje icare akore : Hoie ... marena ... ru ... ie ... e ... 
 i ... goia ma ... i ... do ... do .

Akedu keje icare , Aroe Ekeroia .
Egore Ho ... o . o ...?
Egore Okoge ... erewy ... gae gae gae gae

Akedu keje , Kiege Barege pugeje .
Egore Ukudawyge ... eno ... ja ... paduia .
 Akurubo itagarewyge ewere ... ho o ! , ewere ho o!

Icare akedure dykeje icare akore Kiege Barege Ba okwajiwu
(Meri rutu tabo)
Akore  Ho ... o ... ! Bakure kuiorodo
 O Ba ... kure ... kuio ... o ... rodo .
 Ipare ewure ruru butudure .
 Ekuiobo pobo okwa jetugae .

Icare akedure dykeje .
 Butugubo
 Torowari taio
 Bokodoriware
 Jio Jio
 Baru Baru
 Tumano
 To Biadody

Nonore meri ruture , mare Boe ekare togwa rawyje , Boere akedydo rugadu .
Dykejere ere tumugudo Ekurewygei pugeje .
Emugure pumegi : Roia Kurirewy Koborigody epa mugure nowy tumeduia meki , tubaga tabo Boe etaregodymode nowy aroe ra tabo du bogai .

Icare etaregodyre tabo , etaregodyre nowy aroe ra tabo .
nowy aroe uiadumagere etaregodyre apo , kuruga piji . Ere tugera kabi ji dytabore etaregodyre apo .
Egore apo : Orowaribo piji
Ekodure apo etaregodyre bororo kae . Dykejere icare ekudugodyre
Egore Ga ! ga ! ga ! ga ! ga ! ga ! ga ! Wa! m m m m m .
Ere togwa tugu ikato , ere togwa tugu panato .
Ere ika akodo : do do do do do ... 
Ere pana akodo : gu gu gu gu gu ... 
Etaregodyi bororo kae dykeje .

dytabore icare eture bororoji . Ere ciemagu nowy tuiadu apo:
 gu gu gu gu gu ... bororoji .
nowy aroe uwobe areme ere tuiebu bai piji ... toragudytabo . Ere tugeragu ji , nowy jaoroji , nowy meto tadawy kodoji , toragudu tabo .

Ere turemo apo baito , ere tumugudo tabo nowy uragodyrewyge 
etogi .
Icare nowy aregodyre apowy uiadumage egore : m m ga ga wao !

Icare erore ja piji toro bato , cimo nonogo kae , cimo kidoguru kae , cimo kiogoagiri kae .
Icare nowy Roia Kurirewy epa ure turagojedo pugeje nowy Roia Kurirewy Koborigody tabo .

Akedure dykejere egore : Ika reko ! Iage egore : Aro ! Takaradu ika reko marigudu ! Taedu pagaradure ty ... je . Taeku kidugudu radure ii ! Inoba ire taegai ? Itadugoka ! Inobure ? Tamearydae tugu inagoino jiboeji . Tabiapagado ty inogwaji . Iragoje butugu butugukare . Itumode iatoro pugeje .

Icare nowy metage egore ji : Ugurakudu !
Dykejeia amode awy awire erodo taci toro akabo .
Oinore egore ji . Etokinure ji akoi pudui dyji .

Egore Ca , aregodo , aregodo ! aregodo !
nowy ika rekodure aewy jire egoino .
Jire egore : Aregody , aregody , aregody ! Ino , nowy Arogia jire egoino . Uwie iere Aromerere , jire egoino .
Etaregodyre mato tuwo togwa tugu ikato , tuwo togwa tugu Aroe Enogwariji .
Ere tumugudo ty ... pumegi:
Icare nowy akoinowyge egore : Pariko tugu etaoto .
Mare pariko pagawy karega . Nowy eimo pariko iere Pariko Akurararewy.
Oinore nowy eimo pariko iere , du icare ere tugu etaoto .

Icare nowy umana akore : Jure ika ako:
Jure ika ako uiarewy umuguia batugobori aio biadodo paduregaje .
Dykejere icare ere togwa tugu nowy tuguikato . Ere togwa tugu to jii ... je .
Mano Paru nowy ika ako Paru rema .

nowy Ika Ako akedure dykejere icare ere nowy Aroe Enogwari paru kowyje .
nowy umana akore : Ena o .no .wy .ru . jeto Nonowy tuieduia Cibaiari otogajejewy aroweia arege ena ture kurigody jeto pudabowy tuwudore kiadody okwa ... iekori reno .
nowy uwie akore : Aio jogodyrega ... arowe koe ewudore kiadody jetugae ewororo Paremodu Bororo bukorire , aio iogodyrega kiadody jeture gaje .
Oinore egore .

Icare ere nowy Ika Ako akedydo . Dykejere ere nowy paru kowyje du reno .
Egore nono nono nowuji . Nowure padure Bokodori Ecerae ewygeje , emareno .

Ca , nowy akedu keje icare egore oino:
Hu hu u ...
Io ... ho o ...
Io ... ho o ...
Io ... ho o ...
Inowy arinao koiaio akaruia jeware eia Ho .o
Egore Orogori io ho o
Uwie akore : Orogobo io ho o

92 .Aroe Enogwari reno . Nowy jire boe egore Aroe Enogwari ino .
nowy jire boe egore : imuga , ioga , oino : Kaba koiaba?
Boe koia karega : Pemo koia .
nowy uwie ukuika iere ika kuogoreu
Umana ukuika iere ika okogerewy .
Motu rakaguragare .
Icare ere akedydo , egore : Ica , tagudugo
Icare aroe ekudugodyre .
Umana akore : Ka! O!
Uwie akore : Iba ... i!
Egore I ... I ... ! 
Omu ... Omu ... m o m .
Iwiare ... Iwokore .
Joku karaiwa
Boko kuwa
O ... mu ... O ... mu .

Dykejere icare aroe eture (nowy Bokodori Ecerae etaroe eture)
Egore M ... Wa! 
Egore Tagera bu Badojeba aogeje , Badojeba Bakorokudu
Egore Boekare ! Ipadunure ty ... ieparu oiagi , ike boi koia .
Ia akore : U ... akaiwodo ii ka ! Itadure onanure tyje  . Akado itarudugodyji ... ikare boe ko!

Icare nowy badojeba akore : 
 Baroroto ... Bororoto ... ! 
 Noidoia butudo bororoto!
 Noidoia toru butudo bororoto
 Meto tadawy butudo bororoto .
Icare boe egore : Wao!

Icare ere nowy noidoia toru butudo baito .
Egore Emareo
Tage noidoia reo !
Iage egore : Emareo !
Tage noidoia bere reo
Iage egore : Emareo ! Tage meto tadawy reo . 
 
Icare ere aroe etudo .
Egore Uw ! Merire marigudu ! Ceboere!
Icare ere aroe etudo : Wao ! Wao!

Icare nowy aroe emana ure tugeragu nowy kodoji , nowy aroe maiwuji
Ure maku nowy uiadu ai . Icare ure kodo kiwyje tuwo kujagudo .
Ure tugeragu nowy aroe aoraji , ure mugudo baku keje . Ere kiogoagiri redo keje bea .
Icare nowy uiadu ure tugeragu nonogoji , ure tugera reko ji kakakakh!
Ure boe kaguru tugu to (nonogoto) , ure kidoguru tugu to (nowy nonogoto) , ure tugera reko ji , kugudydo . Icare ure maedo nowy aora joki . Ure tugu nowy aorato , kujagudo nowy nonogo tabo , icare ure mugudo nowy bako keje . Ure mugudo nowy kiogoagiri oia keje .

 Dykejere nowy uiadumage eiamedu ere tumugudo wuu bukeje , ere tugeragu boe bu kurireuji (awy boe kana kujei) ere bekurudo , ere bu nowy aora keje .

Dykeje icare ere aroe etudo : Wao!!
nowy Roia Mugurewy epa icare makore woe .
nowy ika ere maku cewy ure togwa tugu towyge etai . Ecewy ukuikare emawyge etai .
Icare ere togwa tugu to ; ere togwa tugu tototototo!
Icare ere akodo : Kaga ci , kaga ci , kaga ci!
nowy jire boe egore : Aroe etao ta dykejewy ika ako reno .
Nonore boe egore nowy aroe etao ta tadu keje .


nowy Roia Mugurewy epa akore : 
Iwaguduio okwa paradydo oiare iace eio .
Oinore akore nowy ika ako tonaji .
Icare akedure , dykeje icare akore:
Iro ... atu ... goia ... Bako ... ho ... ro .ro O
Icai tudui toro ji kodi .

Akedure dykeje icare egore : 
Aroe cedaregody Orowaribo
Aroe cedaregody Taboguru
Aroe cedaregody Keoguru
Aroe cedaregody Mariguru

Nonore icare ere nowy baku ere maku nowy aroe aora tabo , okogerewy , kuogorewy , cibae etaro tabo .
Etoragudure .
Icare akedure .

Icare ere baia towyje . Icare ere baporogu reko , ere kaiwora reko,
nowy aroe etawararege etae .
Ere tudo turugadu , ere tugujagudo . Ere Aroe eerubo tugu tudo .
Icare eture mato . Icare ere tumugudo .
Icare ere togwa tugu cibae ewarito , ere togwa tugu parirato .
Ere nowy cibae ewari akodo : Re re re re re re ... 
 re re re re re re ...
Ere nowy parira akodo : ji ji ji ji ji ... 
 ji ji ji ji ji ... 

nowy Aroe Maiwy bogaire eroino . Nowy Aroe Maiwy bogaire ere nowy powari akodo , ere nowy parira akodo . Oino .
nowy Aroe Maiwy utumode mato ; pobo kejere nowy powari akoino nowy Aroe Maiwy bogai . Nowy kaere nowy Aroe Maiwy utumode mato .
nowy Aroe Maiwy biapagamode ty ... 
nowy parira akomode ty ... 
nowy powari akomode ty ... 
Dykeje icare utumode . Akomode : Gae ... , tudytabo (nabure ego reore)
nowy powari , nowy parira ako paruto .
Ka akore : pu pu pu pu pu ... 
Baporogu akore : cu cu cu .

Aroe etawarare akore : go go go ... go go go ... u u ... 
Akore  Utawarado ... 
 Okogerewy oia kae , Gogo go ... 
 Utawarado kuido oiagace kuogorewy oia kae
 Utawarado Bakoro atugoce cibae etaro oia kae .
 Utawarado Aije atugoce Cibaeiari oia kae ... 

Icare Cibae Tawadu epa ure turagojedo nowy Cibae Tawadytabo pugeje . Akore nowy Cibae Tawadu paruji .
Akore  nowy Cibae Tawadu paruji . Icare ure togwa ieragu nowy Cibae Tawa dyji , akore : 
Ciba ... io ... towa ... hu u ... mmm Owy ... upe ... e dore
Ciba ... io tawadu upe ... dore ... 
Uma ... na ... iku ... dawy .
Aie ... were boia ... bu ... bu ... hu u uuu ... 
Ire ciba ... io towa ... do ... towadu Hu u ... hu ... uuu do
hu u .
Akore ji . Icare akedure .

Tuguo pugeje
Dykeje Tuguo epa ure tumugudo Tuguoji pugeje .
Akore  Uia ... rega
Tuguwo re ... ma ... guje ore ... ma ... wuji .
Akore .
Roia Kurirewy 

Akedure dykeje , Roia Kurirewy epa aregodyre tabo pugeje .

Akore  m ... m ... m ... m .
Oi ... Oi ... 
Akore  m ... m ... m ... m ... m ... 
A ... a ... a ... a ... a .
m ... m ... 
Akore  m ... m ... m ... m ... 
Ka ga ga ga kaga Kagae ... Kaga ... 

Oinore akore paruji . Bakorokudure akoino ji .
Ica , icare uture jii .
Akore  O Bakororo kaire kaire
O Aturuwa kaire kaire
O ! Iparoro kaire kaire
Iroia wawo
Jureia wawo
Kaiaia wawo
Manoia wawo
Bakoro iroiato
Aturuwa iworeruto
Iparoro iroiato
Bakoro akago jetuia Orowaribo okwaji
Aturuwa akago jetuia Orowaribo okwaji
Iparoro akago jetui Orowaribo okwaji
Morigaorodo akago jetuia Orowaribo okwaji
Nowaiarirodo akago jetuia Orowaribo okwaji
Janauiarodo akago jetuia Orowaribo okwaji
Bakoro iroiato
Aturuwa iroiato
Iparoro iroiato .


Bakoro akago jetuia Orowaribo okwaji
Aturuwa akago jetuia Orowaribo okwaji
Iparoro akago jetuia Orowaribo okwaji
Morigaorodo akago jetuia Orowaribo okwaji
Nowaiarirodo akago jetuia Orowaribo okwaji
Janauiarodo akago jetuia Orowaribo okwaji
Bakoro iroiato 
Aturuwa iroiato
Iparoro iroiato
Bakoro kurigodyre tadugo towy aroe
Bakoro kurigodyre cenawy towy aroe
Bakoro kurigodyre turugu towy aroe
Bakoro kurigodyre tagiri towy aroe
Bakoro kurigodyre toiaga towy aroe
Bakoro kurigodyre tuguie towy aroe
Bakoro kurigodyre tuworo towy aroe
Bakoro kurigodyre tumano towy aroe
Bakoro kurigodyre tugaia towy aroe
Bakoro kurigodyre tugiga towy aroe
Imire inago kurire , imire itoro parure Bakororo arowerodo
Imire ikuie kurire , imire iworo kurire 
Imire itugo kurire , imire iwaiga  
O ! Imire inago jeture iwororo bukeje
O ! Imire inago jeture ikuie bukeje
O ! Imire inago jeture iworo bukeje
O ! Imire inago jeture itugo bukeje
O ! Imire inago jeture iwaiga 
O ! Imire inago jeture Bakororo meriri bukeje
O ! Imire inago jeture Bakororo aroia meriri bukeje
O ! Imire inago jeture Bakororo oiare meriri bukeje
O ! Imire inago jeture Bakororo outiva meriri bukeje
O ! Imire inago jeture Bakororo tororó meriri bukeje
O ! Imire inago jeture Bakororo panajure meriri bukeje
O ! Imire inago jeture Bakororo marido meriri bukeje
Oie jure wuia Bakororo
Oie Kaia wuia Bakororo
Oie mano wuia Bakororo
Oie aroe cimo toro wuia Bakororo
Oie aroe cimo pana wuia Bakororo
Oie aroe cimo marido wuia Bakororo
jure ... jure
Kaia ... kaia
Mano ... Mano
Bakoro arowe
Okoge arowe
Cibaio arowe
Kurugugoe arowe
Bakugumoe arowe
Butorowe arowe
Imaiare arowe

Jure to to Jure to to .
Kaia to to Kaia to to .
Mano to to Mano to to .

Bakororo arowe
Okoge arowe
Cibae arowe
Kurugugoe arowe
Bakugumoe arowe
Butorowe arowe
Imaiare arowe
Ima ... iare a ... ro ... he e e .

Ica . Nonore Bakorokudure tamudo .
Nonore Bakorokudu uwobere meiao kuru jeto okwaji .
Nonore Bakorokudu oredujere porori kuru jeto okwaji .
Ure uke mea oto jeto , ure makai .
Icare uture pugeje Roia Kurireuji:
Akore  O ... ! io ... 
O ... ! io ... 
Icare akore : 
kaiworo kuomaka keduiare owy Bakororo togwa kajejere
aienogwarewy ka ino mato acirodo ty noce kaworuio
rikagure umuguia kori .
Jukoe etore tagi kama cero
Jokudoge tui ru iaga waraire
Awubona aregodydo aiewadu Imorio bopona aregody ona togi
oco Metorori tugo aio baraga iere
Rikadure tudugo acirio tabo towo Marugori aio jetugaie
Bairugo oro butuiaga tumana bopori koia tuia gajejewu
boporewy onadody okwa iekorire .
Arowe ira oro butuie mato tumana ituwororo aroweia bororo
bukorire .
Ipie ako butui mato tuiedaga Bakororo reiaire Kugarubo okwa
jetugaie .
Metugu ako butui mato Oroaribo jokiwyge etoiaga tabo etoiaga ta bo ... ho ... 

Ure tamudo nono pugeje , tuge motore kuru bogai tuge iworo betu bogai . Oredujere uke oto jeto , ure maku ai , nowure iedo jiwuda . Icare uture piji pugeje .
Akore  Hu ... uuuu !
Bororo imire itaregodyre itugarege itore iwage owetotodogace .
Icare akore : Kao! ! Todugody kamace ice cereaiwy Cibaiuwodu ireiaire Marugori aio jetugae .
Aiewere togwawy raru cedaiewy cibaiuwodo ireiaire towo Marugori aio jetugae .
Aiewere togwawy raru cedaiewy Urubejewy irareia kori ho oo!
Bokodori etowo rekodu cere pamanaie etuiewara jukoriwa bukoreuwore .
Jure koia Boroio uce reno cedagaru jewaia utudoce Orowaribo keje .
Bakororo butuiaiga keje bupona jetugaie .
Bororagiri awureracere umana ikuie Meremere uiaiga taregodydo .
Tugarege tawure pamoridojeba kugowabeio owo mugu oie .
Aijoio okwagujo upe kai reno tugudawyge aiadugodoge ewiri owy iagorire . 
Arowe Jure omea butui gaje tumeduia Orowaribo kewo okwa jetugae .
Bakororo cemo jokiwyge eiradure umana ikuie Meremere uiaiga taregodydo .
Bakororo cemo jokiwyge umana ikuie aienogwa uiaiga taregodydo
Bakororo cemo jokiwyge umana ikuie aienogwa uiaiga taregodydo
Inowodo paru borawore Bakuguma tuwidody cega mirega oca buture urareio iwugorire .
Cibaio tuge kuiada jokireroga akojare umugure tumuguia jukaio gaio uwaiowygeje .
Cibaio tuge ojokireroga .
Aenogwa eko baraia
Meremere eko baraia
Aiewiri eko baraia
Aiedowo eko baraia
Ewurewuio eko baraia
Aroweia eko baraia
Eiagajejewy eko baraia
Urubece eko baraia
Urubejewy eko baraia
Jamaroro eko baraia
Toruduio eko baraia
Koguiowuio eko baraia
Koguio kuio eko baraia
Iroio kuio eko baraia
Boroio kuio eko baraia
Cibaio kuio eko baraia
Jurociwuio eko baraia
Kuiadawuio eko baraia
Parabara eko baraia
Kudorouio eko baraia
Iwodudu eko baraia

Nonore ere tamudo pugeje . Nonore ere togwa to meaji . Nonore ekudure pobo betuce pugeje , moiawe ekuru jamedy .
Icare eture pugeje , egore : 
Okwarere okwarere arigao owe enogwarere
Aturuwe tuguguri waradore tamigiare owuiago kajejere reno
Aiewere Maridore tawai kaie reno .
Ecera Meri uwa poiareia orekodu wararere kaia ako uparu gajeje reno .
Eceraie enogwa warinotu koduna pudo jire towo pogugugo kaia ako uparugajeje .
Eceraie owe tugo warinotu koduna pudo jire towo Baciioce etowo owuiago kajejere Mere rokwaije turo bopori aio bukejewu
Meremere turowureuwore .
Taio bora pado ui roga umeribo ukwa bukejewu
Meremere turo owureuwore
Bakororo kudugodyiaga ire .
Bakororo kudugodyiaga ire owy , owy !
Otuiai bokwa bakureri oweceba biri moto reia koro warire reno owy owy !
Iribo butu cegarado cenaire buturo Kurugugwari iturawore
owureuwore .
Bapo acirio kia jeto nono
Buremodydoge ewororo owy towygeje .
Iwagedu owy ikudawy kimoduio okemodu rekodure
uwa peaworege ewororo owy tawygeje
Kiogewy butu roi roga cenaguie poboe ekaia ako rotodo ire
Kujibo o Bororo bara meto tuie baia , meto tuie baia meto ui roga .
Cimamomo Bakororo o bure raire . Eceraie pudaworege tarodody
Okwadoce taiowariiaga cedodyiaga ire .
Kujibo bororo bara Eceraie inodo jiie tarodody okwadoce
tagaiogwariiaga cedodyiaga ire
Kujibo Bororo ire
Batawo paiwarare
Batawo kurugugwari
cegai cabeceando kajejewu
Meremere porodody jeture Kudorobo o Bororo baro
Batawo kurugugwari ceguia cebaceiano ja kajejewu
Toruduio porodody jeture Butowurubo Bororo bukorire .

Nonore Birimodo Kaborewy , ure oto bu nono , Roia Kurirewy Ao
Akore  Bakororo paruia cere atugaregere jure bataro
Bakororo aparuia atugaregere kaia bataro
Bakororo aparuia atugaregere mano bataro .

nowy oto pa reno . Metuia pugeje:

Jawoe Bakororo aroia
Jawoe Bakororo atugoia aroia
Jawoe Bakororo enawuia aroia
Jawoe Bakororo uruguia aroia
Jawoe Bakororo akiria aroia
Jawoe Bakororo oiagaia aroia
Jawoe Bakororo ukigaia aroia .

Juredoge
Akedure , dykeje icare Boe egore : Ca , akire akonagodyre Juredogei .
Akire amode kodo cedo marenaruie tabo .
nowy umode kodo cedowy akore : Iorudiwakare marenaruieji .
Akado ty ... ia koborirewy bogai , dure amode kagado ii .
nowy akoino jiwy akore : Uw ! Koborirewy bokwa ! Ure pu reore,
pu reore , pu reore .

Akore  u !
Awure pamode kagado , awiapagado ji .
Akore  Uw ! Iwiapagamode ji paga tyje  .
Icare ure kagado . Icare ure iado .

Icare uture tabo , akore:
Marena ... ruie ... e marena ... ruie ei ... goia ... mai ... dodo
jetuia ... rega ... 
Akore , ecewy kodo tabo toro bato , kodure bororoji jii ... 
Kodo tabo toro tumuga kae , tuwai kae . Ure mugudo ty ... 
Akore  ei ... goia ... mai ... do o ... je ... tuia ... rega ... ha a ... 
Akore nowy marenaruieji . 

Dykeje icare akedure , akore:
Pawo pagamudo ty jao ; barogwatore pamode juredoge ekowyje .

Juredoge
Icare barogwa kododyre jii ... icare Meri rekodure , dykejere icare uture nowy Juredoge ebo,

 Akore  Hii ... wa ... gu ... du ... io
 i ... ka a ... rego ... duia .
 Bako ... roro ... iwagu ... du ... io ... i ... ka ... arego ... du ha a .
 Bako ... ro ... ro .
 Arowewo ika aregodyia Bakororo .
 Jewaduiewo ika aregodyia Bakororo .

Ia pugeje:
Ha e ... ce ... ra ... ie ... e ... nogwa ... a ... re ... go ... duia
Ba ... ko ... ro ... ro ... 
Ece ... ra ... ie ... enogwa ... are ... go ... du ... ia a .
Ba ... ko ... ro ... ro ... ho o ... 

Ecerae enogwa meriri aregodyia Bakororo
Ecerae enogwa padaro aregodyia Bakororo
Ecerae enogwa atugo aregodyia Bakororo
Ecerae enogwa enawy aregodyia Bakororo
Ecerae enogwa urugu aregodyia Bakororo

Ecerae enogwa akiri aregodyia Bakororo
Ecerae enogwa oiaga aregodyia Bakororo
Ecerae enogwa ukiga aregodyia Bakororo
Ecerae enogwa iaba aregodyia Bakororo
Ho o ... imi ... re ... inago ... jetu ... re Okogerewy bukeje
Ho o ! imire inago jeture okogerewy bukeje
Ho ‘o ! imire inago jeture kuogorewy bukeje
Ho ‘o ! imire inago jeture cibaiurewy bukeje
Ho ‘o ! imire inago jeture cibaietaro bukeje
Ho ‘o ! imire inago jeture akirio bukeje
Ho ‘o ! imire inago jeture oiagauio bukeje
Ho ‘o ! imire inago jeture kuruburuio bukeje
Ho ‘o ! imire inago jeture bakororewy bukeje
Ica , nonore icare awy Bokodori Ecerae ere jure iworewyge ewu
nono pugeje .

Iawo jure iworewy rekoduia Orowaribo
Iawo kaia iworewy rekoduia Orowaribo
Iawo mano iworewy rekoduia Orowaribo
Iawo marido iworewy rekoduia Orowaribo
Iawo reruio iworewy rekoduia Orowaribo
Iawo jure iworewy okwaciri rekoduia Orowaribo .
Iawo kaia iworewy okwaciri rekoduia Orowaribo
Iawo mano iworewy okwaciri rekoduia Orowaribo
Iawo marido iworewy okwaciri rekoduia Orowaribo
Iawo reruio iworewy okwaciri rekoduia Orowaribo
Iawo jure iworewy rekoduia ceguruguga
Iawo kaia iworewy okwaciri rekoduia ceguruguga
Iawo mano iworewy okwaciri rekoduia ceguruguga
Iawo marido iworewy okwaciri rekoduia ceguruguga
Iawo reruio iworewy okwaciri rekoduia ceguruguga
Iawo ecerae cedagiri rekoduia Orowaribo
Iawo ecerae cedagiri rekoduia Kugarubo
Iawo ecerae cedagiri rekoduia Padarobo
Iawo ecerae cedagiri rekoduia Taboguru
Iawo ecerae cedagiri rekoduia Kewoguru
Iawo ecerae cedagiri rekoduia Mariguru
Iawo ecerae cedagiri rekoduia Marigurubo
Iawo ecerae cedagaru rekoduia Ceguruguga
Iawo ecerae cedagaru rekoduia Cewaguguma
Iawo ecerae cedagaru rekoduia Cebarigogo
Iawo ecerae cedagaru rekoduia Ceiagomema
Iawo ecerae cedagaru rekoduia Cenowagoro
Iawo ecerae cedagaru rekoduia Cewudowure
Iawo ecerae cedagaru rekoduia Cewajiioje
Iawo uwarowe kugoe cedagiri rekoduia Bakororo
Iawo uwarowe cedagaru rekoduia Bakororo
Iawo uwarowe kurugugoe cedagaru rekoduia Bakororo

Iawo uwarowe bakugumoe cedagaru rekoduia Bakororo
Iawo uwarowe botorowe cedagaru rekoduia Bakororo
Iawo uwarowe barugumoe cedagaru rekoduia Bakororo
Iawo uwarowe kugoe cedagiri rekoduia Bakororo
Iawo uwarowe kugoe cedagiri rekoduia Orowaribo
Iawo uwarowe kugoe cedagiri rekoduia Kugarubo
Iawo uwarowe kugoe cedagiri rekoduia Padarobo
Iawo uwarowe kugoe cedagiri rekoduia Taboguru
Iawo uwarowe kugoe cedagiri rekoduia Keoguru
Iawo uwarowe kugoe cedagiri rekoduia Mariguru
Iawo uwarowe kugoe cedagiri rekoduia Marigurubo
Ma ... rigu ... rubo ho o ... 

1 .Jure : reko ... dydo ... aro ... we ...

Jure rekodydo arowe
Kaia rekodydo arowe
Mano rekodydo arowe
Marido rekodydo arowe
Jure atugoia arowe
Kaia enawuia arowe
Mano uiagaia arowe
Marido ukigaia arowe
Jure atugoia arowe
Jure enawuia arowe
Jure uruguia arowe
Jure Akiriia arowe
Jure Oiagaia arowe
Jure Ukigaia arowe
Jure Cireruia arowe
Kaia Cireruia arowe
Mano Cireruia arowe
Marido Cireruia arowe
Reruio Cireruia a ... ro ... we e e .

Ia ! ho o jure ... re ... to ... wy ... a .a ... roo ... we
Iawo jure towy arowe
Iawokaia towy arowe
Iawomano towy arowe
Iawomarido towy arowe
Iaworeruio towy arowe
Iawojure atugo towy arowe
Iawokaia enawy towy arowe
Iawomano oiaga towy arowe
Iawomarido ukiga towy arowe
Iaworeruio bataru towy arowe
 
Iawo jure atugo towy arowe
 Iawo jure enawy towy arowe
 Iawo jure urugu towy arowe
 Iawo jure akiri towy arowe
 Iawo jure oiaga towy arowe
 Iawo jure ukiga towy arowe

3 .A i re ... akogo ... dure ...

Aire akogodyre
Aire Bakororo akogodyre
Aire Aije Bakoro akogodyre
Aire Okoge Bakoro akogodyre
Aire Owoio Bakoro akogodyre
Aire Jure Bakoro akogodyre
Aire Koguio Bakoro akogodyre
Aire rerugodyre 
Aire Bakoro rerugodyre
Aire Aije Bakoro rerugodyre
Aire Okoge Bakoro rerugodyre
Aire Owoio Bakoro rerugodyre
Aire Koguio Bakoro rerugodyre
Aire jorudure rerugodyre
Aire Bakoro jorudure
Aire Aije Bakoro jorudure
Aire Okoge Bakoro jorudure
Aire Owoio Bakoro jorudure
Aire Jure Bakoro jorudure
Aire Koguio Bakoro jorudure
Iawo ... o o ... 
Iawo arowe uture Bakoro pudabo
Iawo arowe uture Aije Bakoro pudabo
Iawo arowe uture Okoge Bakoro pudabo
Iawo arowe uture Owoio Bakoro pudabo
Iawo arowe uture Jure Bakoro pudabo
Iawo arowe uture Koguio Bakoro pudabo
Iawo arowe uture Bakoro pudae 
Iawo arowe uture Aije Bakoro pudae
Iawo arowe uture Okoge Bakoro pudae
Iawo arowe uture Owoio Bakoro pudae
Iawo arowe uture Jure Bakoro pudae
Iawo arowe uture Koguio Bakoro pu .da .e .

Nowure padure Roia Kurirewy paru bukejegody . Dykejere icare
ia Juredoge epadure pugeje jii ... toro icai boe etui ebo poboto dykae , icai boei eiaoro tugu kuruga to dykae , icai boei eiaoro tugu manoto dykae , icai boei eiaoro tugu keoto dykae . Oino . Du reno .
Boe ere Aroe eiaoro reko kuruga kae dytabo , egore Marenaruie
Marenaruie eigoia maidodo jetuia rega .

Boe ere etugu poboto icare Boere tugirimi tuibagi baato . Dykeje boe erakare pugeje , boe etoragudukare pugeje . Boe makodunure boe ewygeje . Boe ekiarigodyre mare Boe etoragudukare pugeje . Boe epaganure tugiarigody inodu tabo .

Icare ityre woje Jakorewyge eiaoto , finado Vito bogai ; iere Araru Kurirewy , uomage eiere padure keje ; mugure toro Torikujagu paru keje . 
Ikodo toro jii ... awuji jice .
Itaregodyre Bakuri ae : mugure woe More tada . 

Inagore  Cedaregody ! 
Akore  Uw ! Icare tagaregodyre!
Cenagore : Uw ! Cedaregody!
Akore  Ikerogu bokwa , mare tawudugudo jao , iwo ia aroerogu kugudo tageje .
Inagore  u !

Icare oinore rore ji , oinore rore ji ... Ireadodyre biagai , cedyre mato Sangradouro pijiwoji .
Akore  Kaba taboba tagaregodyre?
Inagore  Uw ! Imaridorewy tabore cedaregodyre .
Akore  Ioguduba roino tagabo?
Inagore  Uw ! Cewy boe egore Piote oino jiwy braedu apo .

Akore  A ! dykodi icare tagaregodyre ! 
Inagore  Uw ! Cedaregody!
Ure turagojedo ta . Ure tumugudo kodokora keje .
Akore  Apuredo mato ! Oino toredujeji .
Akore  Uw ! Ure turagojedo toro ae , ure tugerabraredo ji nowy kodokoraji .
Ukare iwiie ji , ukare iordiwado ji . Imire ire pawyge itaobiji .

Akore  Ica , tagerogu reo . 
Inagore  Hm ! Ino kodire itobudu maere .
Akore  Nowyge kugure eire inogwagere ty tu woe .
Inagore  Uw ! Ema rugadu . Boe kimo . Iwogwagodynure ike boi koia .
Ioku kigadytabore itaregodyre .

Icare inogwagere . Ire ikeragu iaji ta , itaiwore ji ty ... itugugodyre ji ... inagore : A ... ! Cewy boe egore Birikigadurewy , Birikigadurewy ino jiboe kana ... ? 
Inagore  Ema rugadu , ema rugadu .
Ire ikeno pagado ji ty ... ha ha ... ro perigodynure ikenoto .
Boekare ! Inodoguru rore jururu boi koia .

Icare ire ia ko . Ire inogwa bu keje ty , ro padunure ikajeje .
Inagore  Wo ! Icare itaregodyre ia ike pemegarewy kae!
Ire kowyje , ire ju bu keje ... inure kowyje ju tabo , ire ju bu keje , ju bu keje . Kode , boekimo ! Inogwagegagurunure ji .

Care ikuredure , dykodi ireadodykare , nowy imanare readodyre
biagai (João Gato Akirio Kuri , que ia acompanhando o Coqueiro para lhe indicar o caminho) .
Imire inogwagere .

Icare akore : imedy  !
Inagore  A?
Akore  Barogwato imode ado oecerewy bito .
Inagore  u !

Icare barogwa kododyre . Rekodure toro ia pagarogu kodure ty oino dykae . Okwa raikare . Aregody marigure kuri mato .
Akore  imedy  !
Inagore  Hm !
Akore  Ire pawoguge udo turugadu .
Inagore  Kode marigu !

Icare cedyre . Cegodyre goro goro goro . Icare ire iemaedo ty ... 
Inagore  Uw ! Icare itaregodyre ia boe tuginoiwuto!
Itaiwore noidoiaji ty ... 
Inagore  Wo ! Iragoje keje gurae noidoguru jeture!

Ikodui rekodaji goro goro goro , cedaregodyre nowy Tori Kujagu okwato .
Akore  Woere amugure ty woe!
Inagore  u !
Akore  awy jire are buodo barigu awuji jicegody .
Inagore  u !

Ire iwuodo barigu ... kuci . Rore toro poboto co! .
Inagore  Psh ! Mato ! Amugudo keje tu !
Inagore  Akerogu reno . Ire imugudo ty ... 
Ire ido oino , ire ido oino , ire ido oino , ire ido oino .
Boekare ! Iaboekare dugu dugu .

Inagore  Aro ! Inoba boere ? Ia karorogu boe rakoje na woe?
Dykejere ure ty m ! toro apo . Itaiwore toro ty ... Uwuodo iwara ao rore tuku tuku tuku . Ure tawyje . Uw ! Oecerewy meriiakodu .
Ure barigu kuri tuku . 

Icare akore : imedy  ! 
Inagore  A?
Akore  Awuodo tawyje .
Inagore  u !
Ire iwuodo tawyje . Dykejere icare ure taredo poboto .
Ure taredo poboto pao , taora tugu to ... Itaiwore rekodaji,
Inagore  Wo ... ! Icare amode kare erego iwuodo piji!
Ure tao bu po , kodo mato itae , akore : 
Ca , akana paru . Akorigody kaba!
Inagore  u !

Icare ire iwuodo barigu cu .
A ! Kuri je rugadure ere togwa to ii . Ure tumugudo iwygeje jii ... Ire imugudo keje jii ... 
Inagore  Ca . Akado toro ji ka !rogu kurigirika . 
Icare ire tawyje . O ! Ecewy kurire rugadu !

Ire bu ty , ire iwuodo bu iwoguge kajeje ji ... Ire barigu kuci poboto . 
Akore  M ! ure tumugudo ji , ire imugudo keje ji tuku . Ire bito ty ... 

18 .Ire buodo barigu toro pugeje co . Ure tumugudo keje pugeje . Ire imugudo keje tuku . Ire bito ty ... dykeje icare nowy imana makore mato itae .
Akore  imedy  , imedy  !
Inagore  A?
Akore  Pago rugadu . Pagoe kugudu karega ure .
Inagore  Uw ! Marigu paduwo!

Akore  Kodudurogu reno!
Inagore  u !
Ire tugu kare enogwato .
Akore  Marigu !
Inagore  Uw ! Marigu !


Ogere pobe ma awy metuia bokware . Imire inogere pobe puibiji .
Eiamedu boere pagera awubodure ma jiwygere pobe (7x)

Icare cegodyre jii ... cedaregodyre baato ceegare tabo .
nowy oreduje rekodo togi , akore : Iare imode boe ko
Akore  awy inodu jire itaidure imugui woe ikinoigody  dyji .

A ! Icare ure tagagirido .
Akore  Uw ! imedy  iwagedu ... ekawadunure .
Akore  Nowydo ! Ia ju biri ta , imedy  iwagedu okwakuguwo . Awyge ewogaire ure tugana korido , ure tubogora korido . Awyge ewogaire ure tumagu tuwure okori kae . Dykodire pamode okwakugudo rugadu .
Akore  Uw ! Ema rugadu .

Icare ere kodydo , ere tawyje mato . Ere nowy boekaguru mugudo woe . Ere ju jeto keje .
Inagore  Uw ! Iwo imeduia Pogubo tadawyge eiagiwudo .
Inogwa kugure cewy ju tabo . Ire jodo ekaguruto tabo . Ire raido iiagi jii ... Uw ! Nonore icare ire boe kowyje rugadu . Nowy oecerewyge ekodure nono arare ekodure .


1 .Barogwatore icare cedyre .
Inagore  Paduwo ! Pagogwagewo manga kuro dyji .
Icare cedyre , cegodo jii mato , Tugogo ituguru paru kae .
Icare inagore : Pawo pagamudo woe jao . Imedugodyre .
Icare nowy finado Vito akore : Uw ! Iregodywo Tugogo paru kae , iwo ia oecerewy bito pageje .
Inagore  Uw ! Ema rugadu .

Icare uture toro . Okware , icare aregodyre ebo . Ure ewido rugadu .
Inagore  Wo ... ! Itaidure pawo etugu woe ikuduwo kuruce . Ikugudugodyre ekuru boi koia .
Akore  Uw ! Ema rugadu .
Icare cere tugeragu jerigiji ca , ca , ca , icare cere jorugo ta .
Icare cere etugu nono , cere ekowyje ... ty ca .

Dykeje icare cedyre pugeje , nowy Mata Azul mato pugeje .
U ... ! Moture!
Inagore  Uw ! Kodi icare itaregodyre ia moturewy kae pugeje!
U ... ! Cegodo jii ... cedaregodyre nowy ceda kae (Bokwado iguruto)
Uw ! Cere baado nowy ceda keje .

Icare egore : Aroe kuru towyje ! Amirewy towyje ! Pagogwa kuguwo tabo kare ekaguruto .
Egore Boe pemegarewy reno .

Icare nowy iedaga akore : Enokuri boire ii!
Icare cedyre toro , nowy jore nowy Bokwado iguru okwatowy ipoguruto .
Uw ! nowy aku cachorrodoge epemega remawy nure , nowy okwaroei , enokuridogei . Kodire cegedu amanure ei . Ekawadunure .

Então fomos lá no cerrado que encosta no Jatobazal .
Sim ! Os cachorros dele eram muito bons para caçar tatupeba e tatu-bola . Por isso pegamos muitos . E estavam bem gordos .

Dykeje icare cedyre . Cegodyre jii ... Nowy ceedarogu kae .
Icare nowy areme kugure eregodyre mato ... egore : E ... ! ia boe
moturewy pugeje , ia boe moturewy pugeje!

Icare nowy finado Vito oreduje (Angelina) akore:
Etorudo , pagerogu , pamodukare emorido . Oino tuiegare tabo .
Icare ere torudo . Ere torudowygere pagera awubodure .
Ure tugudurewygere pagera pudogidure pagera awubodu (15x)

Uw ! Oinore ere aroe amireudo boe joki . Iwinure iegare koia aroe amireuji .
Ca . Icare cenogwagere jii cere kowyje . Icare cere cenogwa ra , ceguredure .
Icare cedyre pugeje .

Egore Paduwo pamedage ewogai .
Icare cegodyre pugeje .
Cedure jii tore ewogai toro , awy emuga Koboarewyge eiari kae .

Icare imagore ei awaraji , inagore : Imearydaere iwo boepa butudo .
Egore Uw ! Amugu pega karega ure , pobo pemegarewy reno .
Inagore  Uw ! Ema rugadu .

Dykeje icare egore : Akiari kaba . Cedaidukare awy akaregodyre apowy are dyji .
Inagore  u !
Egore Cemearydure ro jame dyji woe marigudu . Mare ceerdu pemegakare roi ai dyji . Dykodire cedaidure cewo ia metago maku akai akiari kaba ji : pemegaguraga ... Uramode akujiagi . Boenure ema . Ela não é como nós . Akado , uce reo . Akado uo reo . 
Inagore  A ! Kirabodu !
Egore Oino
Inagore  Uw ! ema rugadu .

Icare egore : Cemode awiie cemearydure ji boeji ; cemode awiie kodiba cenagoino ai dykodiboeji .
Inagore  Uw ! Ema rugadu .
Icare egore : Cemeardure jiboe reo : Braedu jire roino . Dure aregodyre mato . Dykodire cenagoino ai .
Inagore  Uw ! Ema rugadu . Jetu kobori rumode pai , pagi jamedy paetu kobori rumode ji .

Icare eture mato bogai . Woere awy Meruri to .
Mare iordiwakare etui bogai  dyji .

Finado Floriano ure aigo bito tonaregedu morice .
Icare ure bureagurudo ii .
Akore  Kae gae gae , kae gae gae ! Emareo emareo ; awagedu Cibae Etada mori akudawy aigo reo .
 
Inagore  Ho ... o ... Ho ... o ... 
Aroe Koge ... Aroe Cibaio ... 
Ho ... o ... Ho ... o ... 
Aroe Bataro ... Aroe Ikuie ... 
Ho ... o ... Ho ... o ... 
Aroe Meriri ... Aroe Butore ... 
Hooo o ... Ho ... o ... 
Ho ... o ... Ho ... o ... 
Cibae Etada , atawyje mato ... 
Icare aomage ere ake okwa , ake rie , ake kurubeguru , ake makao,
ere kireru butudo awygeje toro ... ere kireru butudo awure keje toro ... ere kireru butudo akera bukeje toro ... ere kireru butudo akogwa bukeje toro ... Icare are maku mato pugeje , jorubore are barigu toro cebegi , Wo ... ! 


Icare uo (Floriano) aregodyre mato akore : M ! No ... no no hu ... hu hu ... 
Icare ure reko toro bato .
Iture woje iwabo bogai , iragodywo .

Icare ityre toro . Ere kodo bado . Ire imugudo , icare ire ikera tugu iwaboto : goi goi goi .
Inagore  (Barege ewygejewy Roia paru) : 

He e ... cera ... ai ... aka ... ru ... huu ... 
Ece ... ra ai ... aka ... rudo ... E ... ce ... ra ... ai ... aka ... ru ... 
aka ... aka ... rudo ... aka ... rudo!

Ecera ai akarudo
Ecera awogodori akarudo
Ecera aiguio akarudo
Ecera aroweceba akarudo
Ecera kuruguga akarudo
Ecera jorigiare akarudo
Ecera enogujeba akarudo
Ecera ai oro akarudo
Ecera awogodori oro akarudo
Ecera aiguio oro akarudo
Ecera aroweceba oro akarudo
Ecera kuruguga oro akarudo
Ecera jorigiare oro akarudo
Ecera enogujeba oro aka ... aka ... ru ... do akarudo wo hoo .

Ia pugeje:
He ... e ... wudu ... iare ... ia na hu ... u ... u 

Ewuduiare iana ceiekorire Bakoro ikaia ako okwa buko ... 
Awogodori ewuduiareiana ceiekorire Bakoro ikaia ako okwa buko
Ewudoiare iana Aiguio Bakororo ikaia ako okwa buko
Ewuduiareiana Aroeceba ikaia ako okwa buko
Ewuduiareiana Bakoro ikaia ako okwa buko
Ewuduiareiana Kuruguga ikaia ako okwa buko
Ewuduiareiana Bakororo ikaia ako okwa buko
Ewuduiareiana Jorigiari ikaia ako okwa buko
Ewuduiareiana Bakororo Jorigiari ikaia ako okwa buko
Ewuduiareiana Enogujeba Jorigiari ikaia ako okwa buko
Ewuduiareiana Bakororo Jorigiari ikaia ako okwa buko
Ewuduiareiana Enogujeba Jorigiari ikaia ako okwa buko
Ewuduiareiana Bakororo ikaia ako okwa buko .

Akedure icare Barege ewygejewy Roia Gigudu
Mere ... mere ... arowe
O ... ! Mere mere o ! Mere mere ... wo ... wo ... 
Meremere arowe arowe
Meremere Okoge Okoge
Meremere Cibaio Cibaio
Meremere Kurugugoe Kurugugoe
Meremere Bakugumoe Bakugumoe
Meremere Butorowe Butorowe
Meremere Barugumoe Barugumoe Baru ... gumoe ... Wo ... o ... o ... 

Barege ewygejewy Roia Umanareu
Boia ... gaio ... Boia ... gaio ... jeture ... gaie ... arowe ... 
edugo ... dody ... okwa ... jetu ... gaie ... wo ... wo .
Boiagaio jeturegaje arowe edugodody okwa jetugae .
Boiagaio jeturegaje arowe ekenawudody okwa jetugae .
Boiagaio jeturegaje arowe erugudody okwa jetugae .
Boiagaio jeturegaje arowe etagiridody okwa jetugae .
Boiagaio jeturegaje arowe etoiagadody okwa jetugae .
Boiagaio jeturegaje arowe ekuiedody okwa jetugae .
Boiagaio jeturegaje arowe eworodody okwa jetugae .
Boiagaio jeturegaje arowe ekigadody okwa jetugae .
 je ... ty ... gaje ... wo ... ho ... o .

Dukejere Marenaruie (aigo morice daquele finado)
Mare ... na ... ru ... ie ... Mare ... na ... ru ... ie ... e ... i ... go ... ia
mai ... dodo ... wo ... jetuia ... rega ... 
Marenaruie eigoia maidody jetuiarega
Uwaru kama uwaru kama eri eria eia koro ia tame juku ia we .
Oia ... are ... gody ... re .
Aro ... we ewo ... roro ... kaie ... wu
ai ... towo ... ro ... re ... ewy ... wuru ... kana
Eri eri ia eia koro ia tame juku iawe we ... wo ... wo .
Waru kama eri eri eia koro ia tame juku iawe we ... wo ... wo ... ! 

Ere maku puai pugeje , egore : Emareo , emareo ! Pagudawy barogo
reo!
Egore Hm ... no ... no no hu ... hu .hu ... 
O ! O kuri remawy nure!
Egore Joi ! Jokuji . Oinore aekure kodire ipagudure awogai!
 
Icare egore : imedy  , akire akonagodyre ji . Akire akudawure ema .
Akire akanagodymode ji pagai . Amorora amagadu kaba .
Pamorora amagadure bogaiboere butora rema . Mare ia burudui
rakojemode woe . Nowy burudui pemega guragare .

Ia akore : Uw ! nowy buruduire biri kugudugodyre . Pemegaguragare .
Ia akore : Ha ! nowy ure ty tabo oinono dykarega rumaga i rema . Nowy pemegaguragare . Rakare . Rakare rugadu . Ia kado tawaigace taerydywo .
Ia akore : Ha ! nowy kuricigore woe . Jire pagaiwore oino .
Ia akore : Kaiba?
Akore  Akado , emareo ! Emare padure oino . Jire akaiwo pagare oino .

Akore  Uw ! Barogwato imode itado ia bogai .
Ia akore : Uw ! Akado bogai . Pawo pagera to ji , pawo akedydo kuri je . Ikudu mariguwo parori kuruce , ikudu mariguwo eka kuruce .
Akore  Uw ! Ema rugadu .

Ia akore : Akaiwodo ! Jewy kaere akodure , emare rakoje oinono . Ure nono tugore , jetorogodynure . Nowy dykodire , akera amagadu modukare ji . Amode boe bu dogo dogo kajeje,
Akore  Uw ! Ema rugadu . 
 Uw ! Toro ! Akaregody mariguwo .

Icare uture toro kae toro . Icare aregodyre tabo .
Ere pemegado rugadu , ere manai aru reko ji , kororogo rugadu ta .
Ere iado ty ... icare ere oroe tugu ji , enure Cibae eigado ema .
Ere iku barigu aoto kuri tuku . Ere aokejewy barigu ao kae kuri pa Ihi hi hi ! Enure tugera oto roto taci ji rugadu , ca ... 

Icare ewadodyre . Egore Paragodywo ikudawy barogo apo , paragodywo ino akiró bukeje . Pawo roia bu ino akiró keje , pawo ikudawy barogo utudo pabiji , uwo ia tumeduia maku mato
pugeje .

Icare eragodyre jii ... je .
Ca , barogwa kododyre .
Egore Ece ... era ... ece ... era ... kaia ... akogo ... du ... 
re e . O .o ... baio ... togire ... 

Ecera tamigi ukaia akogodyre o baio togire
Ecera kuje ukaia akogodyre o baio togire
Ecera Kugu ukaia akogodyre o baio togire
Ecera turubare ukaia akogodyre o baio togire
Ecera parigogo ukaia akogodyre o baio togire
Ecera aragaje ukaia akogodyre o baio togire
Ecera batagaje ukaia akogodyre o baio togire
Ecera kurutui ukaia akogodyre o baio togire
Ecera bokuruwodu ukaia akogodyre o baio togire
Ecera Tururu ukaia akogodyre o baio togire
Ecera Kugarucaru ukaia akogodyre o baio togire
Ecera Kugaruroe ukaia akogodyre o baio togire
Ecera rapore ukaia akogodyre o baio togire
Ecera rapore ukaia akogodyre o baio togire
Ecera ne ukaia akogodyre o baio togire
Ecera pegigo ukaia akogodyre o baio togire
Ecera ratu ukaia akogodyre o baio togire
Ecera kugo upora kajejere o baio togire (a madrugada vêm linda como o papo do pássaro kugo) .

 Ia pugeje
Ma ... cee
uka ... ia ... akogo ... du ... ree .
o ... baio togire ...
o baio togire .
Mace ukaia akogodyre o baio togire .
Aroeceba ukaia akogodyre o baio togire
Kuruguga ukaia akogodyre o baio togire
Torowa ukaia akogodyre o baio togire
Ikuie ukaia akogodyre o baio togire
Ikuiemama ukaia akogodyre o baio togire
Ikuie ekurewy ukaia akogodyre o baio togire
Ikuie kurirewy ukaia akogodyre o baio togire
Tubori ekurewy ukaia akogodyre o baio togire
Tubori kurirewy ukaia akogodyre o baio togire
Tubori coio ukaia akogodyre o baio togire
Okiri ukaia akogodyre o baio togire
Akiridoge ukaia akogodyre o baio togire
Meruraiio ukaia akogodyre o baio togire
Tudu ukaia akogodyre o baio ... to ... gi ... hi i ... ! 

Barege ebo boe egore Boe ewuredurae Barege ebowu:
Ica ... ca , padu ... woie ...
Uke okiwarewy aitowororewy , ica , padu woie , pa ... du ... woie ... wo .
Ica ca , padu woie
Uke kirewy aikurirewy , ica ca padu woie , Ica ca padu ... woie wo .

Aipoburewy apo Boe egore:
Ica ca , padu woie
Uke mearewy aitorirewy , 
Ica ca , padu woie

Ipocerewy apo Boe egore:
Ica ca , padu woie
Uke aragiororewy ai cerewy , 
Ica ca , padu woie

Boe ere barege ewiri jaido dykejere Boe egore
(Umanarewy Barege ebowu):
Boia ... gaio ... o
Boia a gaio ... jeture ... gaie ... 
a rowe ... edugo ... dody
okwa ... jetu ... gaie ... oje ... etu ... gaie ... 
Boia ... gaio ... o
Boia ... gaio ... awadu ... 
o ... jeture ... gaie , 
o je ... ture ... gaie ... Wo ... wo ... wo ... ! 

Oinore Boe egore barege eiaido du bukeje .
Boe egore:
Iwagu ... doro ...
Otomu ... duna ... 
Padure ... bakia ... 
Joru ... goda ... 
Kuri ... padure ... 
Boie ... jipa ... buke ... jewo ... 
Kaie ... buke ... jewo ... 
Kaie ... e ... 
Otomu ... duna ...
O wo otomu ... du ... re ... Wo ... wo ... wo ... wo ... ! 

Icare Boere maku , ere barogo biri maku . Icare ere maku todowyge etai
Akore  Ica , ikudawy barogo atugodo . 
Icare ere atugodo , ere iado , ere makai .

Egore Marigu , marigu , marigu .
Icare eture apo , toro bato (aroe uce uwaito)
Ere bapo maku Badojeba Bakoro Kudu ai , uwo Bakororo ika bu nowy barogo biri keje .
Icare uragodyre , akore:
Bakororo ika buture , butu ... re O ... ! O ... ! 
Bakororo atugo butore
Bakororo enawy butore
Bakororo urugu butore
Bakororo akiri butore
Bakororo oiaga butore
Bakororo ukiga bu ... to ... re ... Wo ... wo ... wo ... ! 

Akore pugeje:
Bako ... roro ... i ... ka ... a atugo ... arego ... dure ... 
Bakororo ika atugo aregodyre
Bakororo ika enawy aregodyre
Bakororo ika urugu aregodyre
Bakororo ika akiri aregodyre
Bakororo ika oiaga aregodyre
Bakororo ika ukiga a ... rego ... dure ... wo ... ! 

Butore Bakororo ... ia ... are ... gody ... re ... 
Butore Bakororoia aregodyre
Butore Orowariboia aregodyre
Butore Cibaieiariia aregodyre
Butore Aturuwaia aregodyre
Butore Kurugugariia aregodyre

Bako ... roro ... para ... duia ... uwo ... roro ...


Bakororo paraduia uwororo
Bakororo atugo paraduia uwororo
Bakororo enawy paraduia uwororo
Bakororo urugu paraduia uwororo
Bakororo akiri paraduia uwororo
Bakororo oiaga paraduia uwororo
Bakororo ukiga paraduia u ... wo ... ro .ro ... wo ... 

E ... cera ... ai ... aka ... ru ... do ... 
E ... cera ... ai ... aka ... ru ... do ... aka ... akarudo ...
Ecera ai akarudo
Ecera awugodori akarudo
Ecera aiguio akarudo
Ecera aroeceba akarudo
Ecera kuruguga akarudo
Ecera Jorigiare akarudo
Ecera enogujeba akarudo
Ecera ai akarudo
Ecera ai oro akarudo
Ecera awogodori akarudo
Ecera aiguio akarudo
Ecera aroeceba oro akarudo
Ecera kuruguga oro akarudo
Ecera jorigiare oro akarudo
Ecera enogujeba oro a ... ka ... rudo ... wo ... o ... 

Ia pugeje:
Airece ... a ... karu ... butu ... iare ... Bako ... roro ... cewy ... go ... rire ... na ho , ... o .
Airece akaru butuiare Bakororo cewugorirena hoo .
Awogodorirece akaru butuiare Bakororo cewugorirena hoo .
Aiguio rece akaru butuiare Bakororo cewugorirena ho’o .
Aroweceba rece akaru butuiare Bakororo cewugorirena ho’o .
Kuruguga rece akaru butuiare Bakororo cewugorirena ho’o .
Jorigiarece akaru butuiare Bakororo cewugorirena ho’o .
Enogujeba rece akaru butuiare Bakororo cewugorirena ho’o .
Airece akaru butuiare Bakororo cemugu kaiena ho o .
Awogodorirece akaru butuiare Bakororo cemugu kaiena ho o .
Aiguio rece akaru butuiare Bakororo cemugu kaiena ho’ o . 
Aroweceba rece akaru butuiare Bakororo cemugu kaiena ho’ o . 
Kuruguga rece akaru butuiare Bakororo cemugu kaiena ho’ o . 
Jorigiarece akaru butuiare Bakororo cemugu kaiena ho’ o . 
Enogujeba rece akaru butuiare Bakororo cemugu kaiena ho’ o na ... a ho o ... 
Wo ... ho o .

Dykejere akore : Mare ... na ... ruie ...
Akore  Tarego bogai ! Tarego bogai ! (ure barogo bitowy bogai)

Dykeje icare etaregodyre apo .
Ero iogwarido ji : Wo ... wo ... wo ... ! 
Ika akore : Kogo ci , kogo ci , kogo ci !
Dykeje icare ere mugudo kodo keje .

Dykeje icare nowy aroe uce ure aimo , ure pobo redo joki .
Icare ure tugera kogudo iera paru kajeje , kodo apo , mugudo ty ia kodo keje .
Dykeje icare egore : Ica : nonogo reo .
Ere nonogo maku puai , nowy morire barogo cewyge , nowy ukudawure barogo cewyge emagere ere nonogo maku puai .
Icare ere tugera tugu to .

Dykeje icare Bakororo Ika epa uragodyre pugeje,
Akore  Ica , tado tarugadu . Inoba ure ? Tare nonogo maku puai marigudu?
Egore Aro ! Amara tabo ! Cere boedo turugadu . Akire care akugudugodyre oinono!
Akore  Urakudu ! Tagi inodu karega ure imi . Inogwagekare ma , ikuguduia ; itodoroga maereunure ii ma , ikuguduia .
Tagirema karega , tare tagubiri arudugodydo tage kujiagi . Dykodire taduru bokware .
Akore ei (Eegarenure pui , tuiegare tabore oinono)

Icare akore : Ca ! Tado tarugadu !
Egore Hm , hm , hm !
Akore  Tu ... ia ... ma ... roro ... tuia ... ma ... roro ... uru ... guia ... do ... du
kae ... ia reia aia ... dugoio ukerere tuma ... gudu ... wara ... dore ... 
i ... tuga ... rege ... oi ... wyge ... eta ... ire ... owe ... eta ... ire .
Tuiamaroro uruguiadody kaeiareia aiadugoio ukerere tumagudu waradore itugarege oiwyge owe etaire , owe etaire .
Taio uruguiadody kaeiareia aiadugoio ukerere tumagudu waradore itugarege oiwyge owe etaire , owe etaire .
Taiogajejewy uruguiadody , etc .
Cidowugajejewy uruguiadody etc .
Togwa uruguiadody etc .
Ciiera uruguiadody etc .
Tuwiri uruguiadody etc .
Tuwure uruguiadody etc .
Towo uruguiadody etc . e ... tai ... re ... wo ... ! 

Ia pugeje:
Mere ... mere ... poro do ... dure ... owe ... ce ... raie ...
Meremere porododyre oweceraie
Akururarewy porododyre oweceraie
Arirewy porododyre oweceraie
Aigodoge porododyre oweceraie
Aigodoge enogwa porododyre oweceraie .
Aigodoge ekera porododyre oweceraie
Aigodoge ewiri porododyre oweceraie
Aigodoge ewure porododyre oweceraie
Aigodoge etowo porododyre oweceraie
Ipio porododyre oweceraie
Ipio ekera porododyre oweceraie
Ipio ewiri porododyre oweceraie
Ipio ewure porododyre oweceraie
Ipio etowo porododyre oweceraie
Bokodori porododyre oweceraie
Bokodori enogwa porododyre oweceraie
Bokodori ekera porododyre oweceraie
Bokodori ewure porododyre oweceraie
Bokodori etowo porododyre oweceraie

No ... Nowy ... cigo ... doge ...
turo ... i ... roka ... ei ... ge ... rere ... aia ... du ... goio ... awi ... ri
i ... jai ... dody ... wara ... dore ... tuia ... ri ... paru ... oi ... ie ... kori .
Nonowy cigodoge turoiroka eigerere aiadugoio awiri jaidody waradore tuiari paru o iekorire
Nonowy cigodoge turoiroka eigerere aiadugoio awiri jaidody waradore tuiari paru o iekorire .
Nonowy cigodoge turoiroka eigerere aiadugoio okwa jaidody waradore tuiari paru o iekorire .
Nonowy cigodoge oturoiroka oturoiroka .
Nonowy cigodoge oturoiroka eigerere aiadugoio akera jaidody uwaradure , tuiari paru oiekorire , oiekorire .
Nonowy cigodoge eturoiroka eigerere aiadugoio awure jaidody waradore tuiari paru o iekorire .
Nonowy cigodoge eturoiroka .
 ro ... i ... roka ... o ... ! 

Ia pugeje:
A ... a ... tugo ... dody ... 
Atugodody jaeiarega arege eigerere Bakororo atugodody bureradore bukuoduia tugudawy baia bukorire .
Enawudody jaeiarega arege eigerere Bakororo enawudody bureradore bukuoduia tugudawy baia bukorire .
Urugudody jaeiarega arege eigerere Bakororo urugudody bureradore bukuoduia tugudawy baia bukorire .
Akiridody jaeiarega arege eigerere Bakororo akiridody bureradore bukuoduia tugudawy baia bukorire .
Oiagadody jaeiarega arege eigerere Bakororo oiagadody bureradore bukuoduia tugudawy baia bukorire .
Ukigadody jaeiarega arege eigerere Bakororo ukigadody bureradore bukuoduia tugudawy baia bukorire .

Bakororodoge eimo uro
Orowaribodoge eimo uro
Cibaiaridoge eimo uro
Aturuadoge eimo uro
Kurugugaridoge eimo uro

O jure ... o ... jure ... o , o jure ... 
O jure
o kaia
o mano
o okoge

Okogere tadugo roto goro goro
Okogere cenawy roto goro goro
Okogere turugu roto goro goro
Okogere tagiri roto goro goro
Okogere taiaga roto goro goro
Okogere tugiga roto goro goro .

Okogere tuwa atugo tawuje
Okogere tuwa enawy tawuje
Okogere tuwa urugu tawuje
Okogere tuwa akiri tawuje
Okogere tuwa oiaga tawuje
Okogere tuwa ukiga tawuje
Ica , ca ... padu ... woje ... 
Aregodyre arowe ewororo kaiewy aitororeu
Ica ca ... padu ... woje ... wo ... wo ... ! 

Ere akedydo , dykeje icare ere akiró bureagurudo ji ; ere kidoguru pega , nonogo pega ere bu ji kajeje . Icare ere akedydo ty . Dykejere icare ere tugo , baiga , ere bureagurudo ji .

Egore Kae! ! gae! ! gea! ! gae! ! Emareo , emareo , emareo ! Atugo reno , awaiga reno , akuie powari reno , akimo kidoguru pega reno , akimo nonogo pega reno . Nonore arore ji , nonore akagore ji , nonore awadarure ji . Nowy pega , nowy pega , nowy mono , nowy arodu , nowy okwarigudu inodu aroino , inodu jire akagoino . Inodu jire are acebado boeruce , are acebado pobo boice , are acebado awure korice , apogora korice , are acebado ake boice , akuroroce , nowy pega ino dyji , nowy mono ino dyji du reno . Emareno , emareno . Akaba maku inai pugeje , akaba jodo ikedo pugeje , akaba akera ra piji inai pugeje . Emareno , aroia reno , emareno , emareno , emareno!

Icare utuie , uwie , uce , oreduje , ere taredo kae , ere tugera to ji tuku .
A ! Icare eture baoiado tabo
Egore tudu tabo : Wacinoko ... Wacino .ko ... !
Uke ... pobo ... gorewy , ai ... toro ... reu
Uke pobogorewy aitororewy aie ... e ... wa a wacinoko
Ike pobogorewy aitororewy uwaika aie wa!

Icare nowy barogo epa rekodure biri kae , ure tugera kogudo nowy barogocewy iera paragajeje . Ure ika makai ty . Icare ure togwa tugu to .

Dykeje icare nowy barogo epa rekodure nowy to barogo biri kae . Nowy ukudawy remawy ure togwa tugu ikato , akore:
Kaga ci , kaga ci , kaga ci , kaga ci!
Boe egore : Wo ... ! 
Kodure apo mato ae , akore pugeje , cewy tagoiaji . Akore  Ka ! ! ga ga , ka! ! ga ga!
Emareo , emareo , emareo ! Akudawy aigo reo ! Akore ji .

Akore  Hoi ! Oi ! Oi ! Oi!
Akare Bakorokudu(2x) 
Akare Bakoroakaru
Akare Ipareceba
Akare Ewiriga
Akare Kaiaceba
Akare Uwaepa
Akare Boroerudu
Akare Uwaboreu
Akare Atugoreu
Akare kare imi 
Oi ! Oi ! oi ! oi ! HO ... o ...
Disse : Hoi ! Oi ! Oi!
Seu pai é Bakorokudu
Seu pai é Bakoroakaru
Seu pai é Ipareceba
Seu pai é Ewiriga
Seu pai é Kaiaceba
Seu pai é Uwaepa
Seu pai é Boroerudu
Seu pai é Uwaboreu
Seu pai é Atugoreu
Bakoro ... aiduia itugarege enowo ikudawy ai
Orowaribo aiduia itugarege enowo ikudawy ai
Kagarubo aiduia itugarege enowo ikudawy ai
Padarobo aiduia itugarege enowo ikudawy ai
Taboguru aiduia itugarege enowo ikudawy ai
Keoguru aiduia itugarege enowo ikudawy ai
Mariguru aiduia itugarege enowo ikudawy ai
Marigurubo aiduia itugarege enowo ikudawy ai
Umuguio aiduia itugarege enowo ikudawy ai
Atugoio aiduia itugarege enowo ikudawy ai
Enawuio aiduia itugarege enowo ikudawy ai
Okogebo aiduia itugarege enowo ikudawy ai
Ararebo aiduia itugarege enowo ikudawy ai
Iwoduri aiduia itugarege enowo ikudawy ai
Apodori aiduia itugarege enowo ikudawy ai
Miciguri aiduia itugarege enowo ikudawy ai
Pudugari aiduia itugarege enowo ikudawy ai
Cewabori aiduia itugarege enowo ikudawy ai
Pirojeri aiduia itugarege enowo ikudawy ai
Ipareri aiduia itugarege enowo ikudawy ai
Marugori aiduia itugarege enowo ikudawy ai
Cibaiari aiduia itugarege enowo ikudawy ai
Jewaduiewo aiduia itugarege enowo ikudawy ai
Akurubo aiduia itugarege enowo ikudawy ai
Iturabo aiduia itugarege enowo ikudawy ai
Kugagabo aiduia itugarege enowo ikudawy ai
Rekogody aiduia itugarege enowo ikudawy ai
Kigaio aiduia itugarege enowo ikudawy ai
Barubaru aiduia itugarege enowo ikudawy ai
Poremodu aiduia itugarege enowo ikudawy ai 
Panaiari aiduia itugarege enowo ikudawy ai
Itobore aiduia itugarege enowo ikudawy ai 
Meri rutu aiduia itugarege enowo ikudawy ai
Meri butu aiduia itugarege enowo ikudawy ai
ai ho o Wo ... ! 

Akedure ty . Icare boe codure , dykeje icare iwadodyre nowy boe etae,
Inagore  Icare itymode tabiji pugeje , awy Moreto
Inagore  Iwo ia boeparogu butudo .
Egore Uw ! Ema rugadu .
Inagore  Dykeje itaregodymode mato tawogai .

Icare ityre . Ikodo goro goro goro .
Iedaga koiare ure iordiwado awaraji . Emare kodure itododai , emare jorydyware boeji kodi . Dykodire kodure itododai , emare jorydyware awaraji kodi .
Kodumodukare itododai dykeje , iwogwamode boeto . Kodumodukare itododai dykeje , iragojemode boe tada , kodu modukare itododai dykeje itaregody modukare , boe etae . Icare iragojemode toro boe tada rugadu .
Mare kodure itododai , imerure nono jordure boe jiboe emerure , ikodo awadure ta ... toro nowy imaragodymode jiwy itura kae .

Itura . Itura kurirewy . Iere More . Brae rugadure egore Mata Azul . 
Awy joru buture icare awy raru boe ure turawyje , buture moto kae . Icare awy ii , awy ipo awy iwara oto kedore , aru bokware .
Mare nowy itura rugadure bikare , arukare tura . Tudugodyre,
maigodyre , dykodi icare Brae egore nono ji Mata Azul .
Boere egore More oino ji . Nowy itura bi bokware , kodire conure nono ty awy boe jamedy boe oia keje . Dykodire egoino ji .

Dykodire uto itabo , kodo itabo jii ... je .
Cedaregodyre ia paga ko rairewy kae , ibora padure aoji .
Akore  awy jire Boe egore Paga Ko Rairewy , Paga Ko Rairewy ino , emareo , emareo .
Akore  Woere adugore tugeragu nowy João Gatoji (Akirio Kuri) .
Itaiwore ji ... ty ... Ukare nono boe jetumode kejeboere . Boe akurugudu .

Akore  Oinore awure joru kae ; mare butao butumode . Uw ! boe torunure , boe tugunure . Akore .
Icare cere cedamudo nono biega tyje  . Icare cegudure pobo roguce ty ... Ca , icare cedo pugeje .
Akore  Marigu !
Inagore  Uw ! Marigu !

Akore  Akaiwodo oino awy inagu cachiwororogu rekodumode barogoji .
Apogo kodumode woe ma , rekodumode ji .
Buke jamedy rekodumode , nono rekodumode ji .
Umodukare tugo enokuri kori .
Akore  Okwaru jamedy .
Awurogu otoi iedure ty ... je . awurogu koiare ure iokurogu roto pa ... roto pa ... je
Imerure ty apo dykeje ure ido awy barege kugure ewido ty , ewido tyje  .
Inagore  Uw ! Icare ikudumode boe kuruce .
Inagore  Boe kuru kuri imireo .

Icare cedyre . Cegodo jii ... 
O ! Ioku aidunure boegedoji , boe akurugudure . Boe moture .
Bakuriri akuuure!
Cegodo jii ... Cedaregodyre ia paga roguto .
Akore  Awurema jerigiga kanadobijiwy reo .
Inagore  A!

Akore  awy uta joi oino jice awy tori oto to dure boe egore Tari Paga , Tori Paga oino ji . Nowy tugogururogu padui oino boe mogajeje jire boe egore : Boe Otogajejewy , Boe Otogajejewy ino .
Inagore  Uw ! Ema rugadu . ema rugadu .

Care cegodo pugeje jii ... 
Akore  awy ituguru uta jire boe egore Metudurewy Ikaguru , Metudurewy Ikaguru .
Oino . Metudurewy kuricigonure nono , dykodire iere oinono .
Inagore  Ema rugadu , ema rugadu .
Akore  awy boe gigudu jire boe egore : Boe Gigudu Rairewy , Boe Gigudu Rairewy , oino ji . 
Inagore  Ema rugadu , ema rugadu , ema rugadu .

Cegodo jii ... je ... Nowy Boe Gigudu Rairewy jipagi .
Akore  awy ipoguru toru rema jire boe egore : Ató Itoguru , Ató Iguru , oino .

Akore  Iwagedu ! Boe pegareUw ! Boe Pegarewy !
Akore  awy toru kadu oinodu , awy akurugudu inodu , akado , boe ewa eware boeto woe , awy akurugudu inodu keje .
Inagore  Uw ! Ema rugadu .

11 .Cegodo jii ... Uw ! Meadoge , meadoge , meadoge ! 
Cedaregodyre ia itura ao kae pugeje,
Inagore  Kajao ! Toro itododai jao . Iwo pajeboe mugudo woe jao .
Ure imeru pegado , okorire ikuriji . Icare ire imugudo ty .
Imugure . Icare ire iragojedo , ituwo pugeje .

Iture toro eregodaji jii ... itaregodo etae .
Akore  awy ituguru jire Boe egore : Bokwado Iguru , Bokwado Iguru , oino .
Inagore  A!
Akore  Awurema , nowy paroino kaewy uta reo . Wojere pagodymode woje .
Inagore  u !
Akore  Paguduwo Bakuri uke aroe kuruce .
Inagore  u !

Icare cegodo jii toro .
Akore  Nono apore pamugumode tyje  .
Inagore  Uw ! Aki aerudiwamode . Akire aerdiware boeji woe .
Akore  Uw ! Marigu !

Icare cedaregodyre ae ty .
Akore  Tagaregodyre?
Inagore  Uw ! Cedaregody .
Akore  Uw ! Ike aroe kuru koborogu reo . Boekimo . Inure oiko tabiji kodi karega .
Inagore  Uw ! Bocekagana .
Icare ure maku cenai .
Ca . Cegudure ce , cere kowyje ty ... Uw ! Cemedugodyre kode cenogwage pemegare ji .

Akore  Boekimo . Imeruka . Imugu paga tyje  dykaere awy ike okwarurogu aregodyre mato . Emarogu reo , mugure oino joru tada . 
Inagore  O ! Ema rugadu !
Akore  Paworogu ta . Marigudure mugure joru tada . Paworogu kowyje .
Icare ure tawyje . Uw ! Boekimo ! Ikare roiwado ji . Ikudure toro kuruce toro maragodyi oino jitudu tabo .
Ca . Ure maku cenai ty . Ure jurogu bu keje .
Ca . Cererogu ko ty .

16 .Ca ! Icare cere bie .
Inagore  Ceedumode woe akabo!
Akore  A ! Pegakare ! Boe emuga reo , Boe eeda reo , pemegaguraga .
Woe kodire Boe etaiwo awadure tubiji , tapiradogei , awy boe etaregodyji .
Inagore  Uw ! Boe jokodu . Woere pamugumode woe .

Icare cere cewai mugudo . Akedure ty ... dykeje icare cedyre toro nowy itura kae . 
Cedaregodyre kae .
Akore  Iwagedu !
Inagore  A?
Akore  awy jire iordu pemegare .
Akore  awy jire amode arokagado .
Inagore  u !
Icare ire jepara to ji . Ca ! Cere nowy paru aku akedydo taci!

Uw ! Oino karega Boe eke . Boe eke bokwa . Kodire , boe egore apeo kodu , jire inogwagere . Irerogu tugu ty apogo ekuruto . Du rogure ire ko ty tu ... imaragodytabo , nowy boepa jitu tabo . Ikare ia aroerogu ko , pejorogu ko . Jii ... icare bokwado kidugodyre . Icare ire iarogu kurudo ikeje : pemagare , ure imearydu awadydo ii tyje  .
Icare ire nowy iguru kado pugeje . Ire kado jii je . Ire akedydo .

Ca . Dykejere icare imagurure woje Ciocio Iguruto .
Inagore  Ikidogodywo ia nabure rogu ji .
Inagore  Ikidogodywo ia kuido rogu ji .
Icare nowy kiege ekurire rugadu , egore : Gae , gae , gae .
nowy kuide egore : Ra ! ra , ra ra ra!

Akore  Jice boere ia otoerogu ta ta je , jewy kurugarogu oto keje joi oino toro iturato dykae . Ca ... ! Akogwagere ji?
Inagore  Uw ! Inogwagere ji . Itaidu rakaguragare jiboe reno . Itaidu rakaguragare jiboe Boe eke reno .
Akore  I ... ! I ... ! A ! Girori padui boe ekeno kajeje dure boi rakado boei rugadu .

Inagore  Uw ! Kajao ! Pawo paeda pemegado jao . Dykejere pamode pagado bogai .
Akore  Uw ! Rekoe ewogaire pamode pagado jao rakudu .
Inagore  Uw ! Kana ! Mare boe jokodu !
Akore  Uw ! Pawo pagado nowyge ewogai jao .
Inagore  Ikodumode jii woe , iwo po rurudo ei .
Icare cedyre ewogai .
Inagore  Taedo toro itogi .

Icare ityre toro . Ire itaredo poboto kuri po .
Ca . Icare ire po rurudo tuku tuku tuku .
Inagore  Toro ! toro ! toro ! Arudydo ! Arudydo ! Iedaga , toro ... ! Iedaga reko , arudydo , arudydo!
Iedaga reko , arudydo , arudydo!
Ire po rurudo tuku , ire po rurudo tuku , ire po rurudo tuku .

Ca . Icare ekudure toro : Ka ... o!
Icare iregodyre . Inagore  Ikodo toro !
Itaregodyre etae . Egore Akaiwodo!
Inagore  Ho ho ! Icare tagarodugodyre ei ! Tamode enoiko?
Egore A ! Ha ... ! Awyge ecekare ii ! Emode inogwa boro akodo pi ... awyge ekugure ewogai!
Egore Urakudu ! Pajekare awygei!

Care ere pobo urudo tuwo ekabi tuwo ewoguru rawyje epiji .
Icare ere kabi , ere epemegado . Uw ! Ekawadu nure!
Ere etugu .
Inagore  Kodokora towyje , tawo ewy keje , tawo etawyje keje .
Egore Uw ! Icare eweregodyre . Boe kugudo ekuruto , ekaguruto .
Egore Uw ! Ema rugadu ! Boe kururewyge reo .

Icare ere aroe kugudo ekuruto . Ere tawyje cewy kodokora keje .
Cere kowyje , kowyje , cewy aroe kugu tabo .
O ! Rore ! Pemega remawy nure ! Kare pemegarewyge reno , eiere Rekoe .

Care , barogwato icare ityre cewy nabure eke nowa kae .
Iture cewy nabure eke nowa kae , tori kae . Ikodo jii ... boeco kimoto . 
Iture goro goro goro ... ikodo jii ... itaregodyre ty ... 

Inagore  Woe ! nowy ewure joia , nowy eiari paruto .
Itaiwore ty ... Ure turugadu rugadu .
Imugure ... imugure ... icare boe erore ja ... 

Iwiapagare ty ... egore : A ...! ? a ...! ? a ...! ? 
Ire iwaigatu tugu kra , ire biaboro jado ty rugadu .
A ... ! ... Etaregodyre ! Eigodo akore ji ji ji ji ji ji 
Ere tumugudo dugu dugu dugu . 
Egore pugeje , tui tumugudo dytabore egore : a ... ? a ... ? a ... ? 

nowy ewure joia jipobadure ipiji . Eibobadu berigodyre ii . 
dykode iwaiga jeture eiame dyji : Ere pagera awubodure .
Ire eiamedu butudo rugadu ... Ia baigatu padure etaora kajeje , mare ewikare , etaora bainure .

Ire ikeragu ei eiame dyji . Iegarere ei , inagore : Uw ! Icare itugodaga reno .
Imugure pugeje jii ... je . Iage etaregodyre pugeje .
Nowygere icare ere iedadydo . Imugure ty ... inudure , dykeje iwiapagare toro inudu piji . Nabure akore : Gao!!
Erore puku . Ire ikeragu iwaigatu ji taci . Ire jodo ty krai .
Ire baiporo jado turugadu , ituwo tabo toro ewogai .

Dykeje icare etaregodyre .
I ... ! Ekodo mato rugadu . Eigodo akore ji ji ji ji .
Ka ... Ekodo ikori taci ... 
Ie rore ta ... eregodaji . Ipagare ewogai . Oinore ioku rore , oinore ioku rore , oinore ioku rore . Boekare . Icare ipaga akedugodynure . Icare ire iragojedo , itaiwo tabo tooro eibagi .

Ikodo gu jice tori kudu kae . Itaiwo tabo toooro .
Dykeje icare iwiapagare ty ... 
Akore  Ga ? ga ? ga?
Ire imugudo kuri ta . Ire iwy ty ... moto keje , ire itaiwodo oino ... 
Ere tagurudo dugu dugu dugu . Icare ikidugodyre ei ... Baiga to ei po
Ipadui moto keje dytabo . dykodi icare ikidugodyre jiwy ure mito .
Buture rugadu . Metuia uture rugadu . Nowy ikidugodyre jiwy bire .
Ire ikeragu ji . Nowy metuia uture toro rugadu .
Inagore  Uw ! Ca . Inorogu rugadu jao .

Icare ityre .
Inagore  Ituwo , ike boire ii .
Icare ityre . Ikodo jii ... toro tori paru kae , nowy ino kiege ebo .
Itaregodyre toro tori paru kae tyje  . Icare ityre itawara rogu ji .
Ikodo jii , itaregodyre baato .

Egore Wo ! Akedo amare ei .
Inagore  Uw ! Tagado tyje  . Iwo aidugirire , dykodi icare inoere oinono .
Egore Boe eerduka!
Iwo aidugiri amanure tyje  .

Icare ire eigodo birirogu ta , ire etoiaga birirogu ta , icare ire eworogu ra pugeje , ire tugu , tugu , tugu imijigu aroia roguto .
Icare ire cewy etoiagarogu , eigodorogu ire bu toro bukigu keje , nowy eigodo birirogu kiduwo .
Ca ! Inagore  Ps ! Boe kimo ! Icare akere tuda ipiji . Icare iwudugugodyre . Icare imode itamudo jao .
Imedugody mode meri to dykeje iwadumode bai oino , ia okwarurogu bogai , iwo ia okwarurogu bito itao kudawuce .

Egore Uw ! Boe jokodu . Amugu tugudo . Nowy ia kiege etugu . Ekugudugodywo ty nono .
Inagore  Uw ! Boe jokodu .
Icare eture toro , imire imugure woe ty .
Ia akore : Iorubodare ! Imire itymode paragoja kae .
Inagore  Uw ! Toro kae , toro kae . Butugu , amode awudydo . Tori kororogody rakaguraga .
Akore  Uw ! Amorora amagadu kaba .

Icare erore toro ta ... toro ipiji . Imugure woe ikinoigody .
Inogwagere woe awy boire iiboe boeji : awy rekoe , awy kiege .
Ca . Ire iwy ty ... Icare oinore iokure baruto .
Bokwadi rema rakojere woe : botu kuricigore . Mare kodure mai .

Dykeje icare , iwiapagare toro ty ... Kuido ako padure ikajeje ta .
Akore  Ra ... ! 
Inagore  Wo ... ! Kaiba awy kodumode ? Imirema ipadu jokodu oino woe .
Paroiwa modukare pawo boe pado iporu gajeje .
Iiore tuku boe ototo puibiji .
Iwiapagare ty ... 
Akore  Ro , roro roro ro roro ro ro!
Inagore  Aregody , aregody , aregody!
Inagore  Akoda kare iporu gajeje . Oinore inagore . Inagore ikuricigoie .

Ere tumugudo nowy bokwadi keje dugu dugu .
Ire ikeragu iwaigaji ... ta . Ire iragojedo rugadu ... ta!
Inagore  Pss ! Ceboere . Iwo aidugiri bokwa jokodumode ! Boe beregadu karega ure imi .
Icare ikidugodo ji . Ire baiga jodo iwygeje ty ... 
Inagore  We ... ! 
Ire nowy baiga biaboro to ji ty . Uw ! Boekimo!
Cewy kuido rore pa
Imearydae jeture eiame dyji . Mare ewudu kadunure , jetu pemegakare ei kodi . Buturewure mito tyje  . Buture mato moto kae pu .

Inagore  Wo ! M ! Paga tyje  gurae itaregodyre woe ! M ! Inagore:
Ire ikodorogu biri ta pugeje . Ire oiaga birirogu ta pugeje ty .
Ca . Ire borogu rawyje jo jo jo . Ire to micigu aroia roguto .
Iegare tabo ! Icare iegarere!

Icare imedage etaregodyre . Ere nowy kuide ewido , ere nowy nabure ewido .
Ca . Icare egore : Barogwatore padymode .
Inagore  u !

Icare iregodyre cewy ike otoe kae .
Ira tawyje tuku . Otoe girorire . Boe eke pemegarewy . Ire kodobo rogudo ty nowy ike otoe jace . Irerogu aidugirigodydo . Icare ire tugu to , ire tugu to ty . Ire okorawy ty .
Icare ire nowy kodoborogu okwarogu kogudo ty tu , iegare tabo , icare ire iado ty .

Inagore  Ca . Icare akegodymode pai , paduwo pugeje . Icare ire ikodobo iado .
Egore Uw ! Cere cedo cerugadu . Mare aire cere cedo oino tyje  .
Dykodire cegare marigudu apiji . Cegodymode jice jewy kune eke noa puredugody .
Inagore  Uw ! Iordiware kodia ire ikera redo ikodoboji .
Taregodymode ipiji ma , imodukare taguno awy ike otoe roguce .
Egore Uw ! Kana ? Inogwa akemore nowy aroino jiboeji .
Inagore  Boe enogwa akemo bokwa moduka . Mano girori reorere girorire . Pamode pagamudo dykeje pamode iarogu ko . Inagore .
Egore Uw ! Boe jokodu

Icare cedyre .
Cenagore : MarigUw ! Aedo puredu ii ... 
Cedure , cegodo jii ... 
Icare inagore : Jorubo reno ! Hm ! Jorubo reno! .
Cegodyre . Inagore  Boiako reno ! Hm !

Cegodyre . Oinore boe egore . Boe emeru pagakare . Boe ere pu bie boe pegareuji .
Boe egore : Akaiado pai oino . Woe pemegakare .
Inoba ure?
M ! Akaiwodo ji . Aia kore krai jice .
Akore  Uw ! Urabodu ! Amago modukare ma , imode iwogwado to kodi karega .
Wo ... ! 

Icare cegodyre . Cedaregodynure nowy kune eke nowa kae . Cegodo kori taci . Cekare cedamudo . Cegodo jii ... Rokoe eiaoto . 
Rokoeiao tadare cere cedamudo . Icare cere cedaimo , ceegare tabo .

Inagore  Tagaidure paduwo boeco ji  , tagaidure pameruwo boeco ji  .
Dykodire pabadukare woe awy boe moturewy bukeje .
Egore Boro . Boere pu reore . Ia boe motu oiakodu bukejere pabadumode .
Nonore bakuriri akumode pai . Panudu pemegamode .
Cenagore : A ! Panudu pemega modukare . Buke aregodymode nono , apogo aregodymode nono , cochiworodoge emode paedadydo , emode pado paragojedo ja ... nore kori paeku jitudu tabo .

Egore Uw ! Marigu .
Ca . Cedure . Cegodo jii ... Cedaregodyre nowy Toriga Meridodato .
Egore Uw ! Boecore : kodi icare pakare tubore ekowyje .
Egore nowy tubore eparewy padure jice ... oino jetu awy awara paru kuda .
Inagore  Um ! Kirabodu ! Uw ! Mare ia boe kodiboe padymode mato ewogai dytabore pamode ewidody kuricigodo , pagowagewo oinono goro goro .

Icare cebadure nono . Cenudure jii ... Egore Taedadydo ! Paduwo pugeje .
Egore Hm , hm , hm , hm ! Marigu , marigu , marigu .
Ere tumugudo . Ca . Care cerore ta ... cai cedyre kodi .
Cegodo jii ... barogwa kododyre cei Jerigiga uta keje .
Uw ! Cegodyre ceegare tabo , barogwa kodo dyji .
Barogwa kododyre moture . Baru paru ekure!

Cegodo jii ... cedaregodyre caminhão koda kae . Cegodo jii ... 
Egore Pawo pagamudo woe jao .
Egore Uw ! Uw ! Pagaregodynure , pagaregodynure . awy raikare jice , awy raikare jice .


Icare cedyre pugeje .
Egore Marigu pugeje , paguduwo aroe kuruce .
Uw ! Boe jokodu ! Marigu !
Icare cegodo jii ... cedaregodyre woe baato ty ... meri joku koda piji . Cedaregodyre woe dykeje icare Meri joku aregodyre jamedy .
Icare inagore : Imode joru tugu boepato iwo kuiada tugu kuri je . Kuiada kugudu boire ii .

Icare ityre toro . Ikodo goro goro goro , joru tabo .
Icare ire joru tugu nowy boepato .
I ... ! Joru jetunure baruji .
Icare biarurugodyre . Bubuture ji .
A ! Iegarere .

Icare ire a rawyje iwo kuiada tugu .
Boecoji ire a rawyje jo jo jo . iegare tabo .
Icare barogwa kododyre .
Inagore  Marigu , marigu , marigUw ! Pawo kuiada tugu .
Icare cedyre . Ire motoiado . Ire motoiado jii ... Ere tugu mato iregodaji ... 
A ! Icare ire akedydo ty .

Inagore  Hr ... ! Mato ! Ioga Pemo , awy ino kuiadarogu botu pemegado ! awy ino kuiadarogu botu pemegado , ira kurido , irado pagera awubodure , pobe puibiji ciwo mitodu roguto . Iro kioga karega ure , dykodire inagoino awogai . Você pode me ressuscitar , você pode me salvar das coisas ruis que me incomodam . Dykodire inagoino awogai awo awy imaragodaerogu , imaragodaerogu , imaragodae poeigaiwurogu motudo , pemegado , iegarewo ji , iegarewo ioga bogai ii ko dytabo .


Icare ityre .
Inagore  Ituwo , iemaruwo imode koboerogu bogai .
Egore Paiamedu , paiamedu .
Inagore  Uw ! Paiamedu . Marigu , marigu ! .
Icare cedyre . Cegodo jii toro Tiagomage etae .
Cegodo jii ... toro etae . 

Cedaregodyre , cenagore : Uw ! Cedaregody , cedaregody ! 
Egore Care taogwa peragadure!
Cenagore : Boro ! Cemaragodynure . Cenure boe tugu ji ji taiagi , tawo Roiao ta kuiada paruji . Kuiadare cere tugu .
Egore A ! Tagaba ceekuri pagado ! Cekare ceno tugu roga . Cege boe bogaire ceroino jice woje , jice woje .
Cenagore : Cegirema karega . Cere ceno tugu kuri je .

Icare ere aroe enogwage parudo cedabo .
Egore Pawo aroe enogwage parudo .
Egore Boe jokodu , boe jokodu . Pawo roiao ta , pawo roiao ta .
Icare ere boe parudo : Aroe Enogwage paru .
Icare oinore egore : Tododó , tododó , tododó .
Icare barogwa kododyre , ere kuiada kuru butudo aroe etae .
nowy kuru pagodyre du moture . Uw ! Aroe etaidure ji rugadu .
Care cere kowyje .

Icare egore : Pawo parokagado ty woje ka , pawo pagado ty , pamode ia orari , ia joku kurirewy , ia oecerewy paerydymode jitudu bogai .
Ia akore : Paerydymode ji ! awy kejere kare erudure . awy kejere kare ere tudawyje jerigiguru piji . awy kejere kare ere tudawyje boe oto piji .
Icare cere kare eparudo . Uw ! Itaidure kare eparuji!

Icare cedyre . Cegodo jii ... toro nowy epado tadawy paru kae , Kujibo joki .
Nonore icare cedaredo poboto , aroe ebo . Cegodyre gu , mato cobugi .

Egore Buke bu , buke bu , buke bu !
Egore Ere turawyje , ere turawyje , ere turawyje .
Egore Po rurudo eregodaji , po rurudo eregodaji , po rurudo eregodaji!
Ere po rurudo ty tu ty .
Egore Emage rugadu reno , emage rugadu reno , emage rugadu reno!
Ere buke raido pobo kae epera gajeje . Ere tuiodo ewygeje .

Epado pobo kajeje ta ta ta .
Egore Tamearydu awadydo tai ! Tamearydu kurido tai ! Tamearydu kurido tai!
Icare ere buke okwa bu pugeje , ere tagody cu ... Nowy ewyge tada .
Egore Buke oto kae , buke oto kae , buke oto kae!
Iage egore : Apuredo mato , apuredo mato , apuredo mato ! 
Ia akore : Paroiwa modukare , iroiwakare , ikedure iaji jamedy .

Uw ! Icare ere tumugudo ewygeje boe ki kae .
Egore Ica ... ! 
Ere enogwa tugu , enogwa tugu , enogwa ikudo . Oino .

Icare eture ebo .
Egore Pagoe rugadu , pagoe rugadu , pagoe rugadu !
Egore Aroe ekudugo ! Aroe Ekudugo ! Pagera kedokare!
Icare ere aroe ekudugo : Kae ! gai ... Wo ... ! Kae ! gai ... Wo ... ! 
Egore Hum , hum , hum , tugodyi ebo , emodudu koiare egoino .

Ekodo ebo jii ... Dykaere areme etaregodyre .
Areme egore : Bae ! Bae ! Pagore etaregody ... ! 
Icare ere tudugu ei ty , tudugu ei ty , tudugu ei ty . Ere boe bado ekuda , ere raru bado ekuda ere ewy keje ty ... 
Ure ekadowygere dykejewyge ere ekogudo , dykejewyge ere epeguru tawyje , tuwa tabo ei , tumaragodytabo ei .

Uw ! Icare ekodure , ere etawyje kodokora keje .
Egore Ica , irago , akerogu reo!
Egore Imarugo , tagerogu reo!
 Ituie , tagerogu reo!
 Iwuri , tagerogu reo!
 Imedurogu tagerogu reo!
 Are tagerogu reo!
 Ioga , tagerogu reo!
 Imuga , tagerogu reo!
 Iedaga , tagerogu reo!
 Ioga pega , tage rogu
 Imuga pega tage rogu
 Imarugo pega tage rogu
 Iedaga pega tage rogu
 Iwuri pega tagerogu.

Icá , awy pagore ekerogu reko etai baiado . Icare ure tudugu kuda , kodo tabo kuri , ure bu ty ... 
Akore  Ca , itore , mato tagerogu kae , itore mato tagerogu kae , itore mato tagerogu kae!
Akore  Imode tage kugurogu butudo kuri mato tagae .
Egore Uw ! Butudo mato , butudo mato ! Iokuka . Ipadunure ty ieparu oiagi .
Ca . Icare ure butudo mato .
Akore  Icá , itore , tagerogu reo .
Icare ere kowyje , ere oiko .
Egore Icá , ioga , cedaria reo!
Akore  Hm ! no ... no no hu ... hu hu ... ! 

Icare ure cedo toro tuwai kae . Oreduje rekodure togi , ure tugera tugu nowy aria kuda taci piji , toredu piji . Kodo tabo , ure mugu pemegado ty ... Ure oto kabi . Ure nowy tuwororae ja oto kabi . Dure ure mugu pemegado tyje  . Ure nowy to atuie kabi . Ure emugu pemegado ty .

Ca . Icare eedure woe , eedure woe bai tada .
Egore Inoba paromode?
Pawo cewy pago jetureurogu roto cai je .
Egore Uw ! Boe jokodu .
Ia akore : Imi rumode joru tugu to .
Akore  u !
Icare ere joru tugu to . Uw ! Joru ce pemega remawy nure to .
Icare eture piji .

Egore Inoba paromode pugeje?
Egore Uw ! Paduwo ia jugo bogai .
Egore Kaiba pagodymode bogai?
Egore Iage etaregody kigodyre woe awy kadoguru akarito .
Egore Boe jokodu . Boe jokodu ... 

Icare eture toro . I ... hi . hi!
Ere jipa bu , nowy itura okwai . Icare ere ia boe aiwodo toro .
Kuri je aregodyre mato . Akore  Ha ! oinore ere boedo .
Akore  Ewurea tudugodyrewy okore nowy ewurea codurewy kao . Tagidugody pemegado .
Icare egore : Uw ! Marigu . Ikera akemore ikidugodywo .

I ... ! Icare cegodynure nowy iturato gu tuku . Icare cere ceremo toro nowy iturato . Cegodyre gu je dykejere icare cachiworo akogodyre : Akore  Gao , gao , gao , gao!
Dykeje icare egore : Emage ! Emage ! Emage!
Iage egore : Emageie , emageie , emageie!
Buredo ei , buredo ei , buredo ei!

Icare iregodyre oino okwacere wojewyge eno bakure oto tabo .
Ikodo etododai hum m ... Ie padure boku kae ta . Ikodure nowy boku okwaji rugadu hmm je dykeje iwiapagare .
Ia akore : Kaiba tagodyre ? nowy jugodoge etoiarenure , egore : M ! m ! m !
Icare inagore : Apagudu koiana akagoino?
Makokare .

Dykeje icare cewy jugodoge eregodyre cu ... Nowy ituraji . Iregodyre oino woje itura okwaji . Ikodure ... jugo jepado ... ta ! Itura kajeje , oino woje bokuto . Ikidugodyre ... ta ! Itugo jore keje ... tuku .
Inagore  Hm ! m ... 
Akurure kuri tai!
Inagore  Ca . Bire rugadu . Iregodo ae , itaiwore : Bikare
Aiwore ii ty ... icare ire ikeragu toriji ... ta . Ire tori to aoraji ... to , akurure kuri ... tai pugeje . 
Ire ikera kogudo bure gajeje . Ire imugudo keje korororo . Ire ikera ra piji .
Inagore  Aró , kocare ! Buture , macare bikare!
Itaiwore : Jugo imedy  , kuricigore rugadu .

Inagore  Imuguwo ty woe pugeje . Icare imugo ty ... Itaiwore toro ty ... iturato .
Iwiapagare ty ... ure m m m m !
Inagore  Ia aregodo pugeje , ia aregodo pugeje!
Ire ikeragu itugoji ta . Ire irodo gu togi rugadu ! Ire iwora ja kurido ... ty , ikidugodywo ji . Ire imugudo nowy iwaiga keje ty rugadu . Oinore ire iokudo jice bogai jece . Ioku kuricigodo bogai . Ire ingwa opodo puapo jamedy .
Uw ! Inure ido nono joru kurireure bogai!
Dykeje icare aregodyre . Je pado ta ... cu , cu , cu , tugodyi .
Inagore  Oinono ! Oinono ! Oinono!
Ire irodo gu , pemega woje moto kae , ecewy iredu kori pugeje woje moto kae gu . Ire iragojedo pugeje , ca ... 
Inagore  A ! Hum ! Ceboere ! Iwo aidugiri bokwa jokodumode .
Akurure kuri tuku . Ps . Boekimo!
Itaredo ae ... ta , ire baiga to woe uruwoto ... tuku . Aiwore ii ty .
Inagore  Uw ! Bikare pugeje!
Ire ikeragu toriji , ire to aoraji ! Ire bito .

Dykeje icare etagedure .
Inagore  Boro . Ike boe kugurogu rugadu jao .
Icare cedyre : Marigu , paduwo ! Cegodyre nowy tadari jao kae .
Okwa keje icare cere nowy jugodoge ewy nono .
Ca . Icare cere emagu .
Cenagore : Ioga , ino jugo reo!
Akore  Hm ? No ... no no hu ... hu hu !
Akore tonaregedu ai : imedy  , page jugo reo!
Imire inagore : Hm ! Ino kodire itobudu maere .
Ikimadure apo pugeje , inagore : No ... no no hu ... hu hu ... ! 

Nowy kiogo barogo ui emadu aku kowarudogere pobe . Du eedure woe, eragojere woe .
Akore  Pawo awy jugodoge ewy awy kowarudode ewygeje , eregodywo ebo pabiji toro bato . Pagire paromode goro goro goro toro eregodaji . Dykodire pamorora amagadu modukare pai .
Cenagore : Uw ! Boe jokodu .
Icare cere nowy jugodoge ekogudo , cere kodudu kogudo ekajeje . Cere ewy nowy kowarudoge ewygeje . Cere nowy buke kogudo , cere bu nowy kowaru keje .
Cenagore : Ca . Toro ebo ! Tawiapaga kaba cei , tarego , terego rugadu toro bato ... Tagaregody bato , epeguru ta , epeguru bowyje , ewy kowy .
Egore Uw ! Bo jokodu ! Boe jokodu !
Ere taredo toro nowy kowarudoge etao kae .
Egore Mamo , mamo , mamo ! nowy kowarudoge eire egoino .
E gore : Tadu puredo cei .
Inagore  Uw ! Cedu puredumode tai .

Care cedyre . Eregodo cebiji toro taci . Cegodo woe eregodaji goro goro goro . Cere cee codo ty , cere kaidaga bu cewygeje ty .
Cegodo jii ... 
Egore Woere boere kaiamodoge eno aroe etugu woe mototo .
Uw ! Ikiarigodyre nowy keje .
Egore Rumaga Iguru , oinore egore ji . Nonore boe codure cei , nowy rumaga iguru keje .

Cedaregodyre bato ty ... A ! Aroe eke aroe kuru , kuiada kuru , 
amirewy , buture baito .
Aroe egore ji : Wa! O! Wa! O!!
Ca ... ! Aroe ere kowyje ty ... Care aroe eture pugeje : O!!
U ... ! Cewy jugodoge epeguru kodure . Dykaere cedaregodyre boeco ji  .
Kocare cere ko cedaregodytabo rugadu .
Cegudure epeguru kuruce ty .

Icare egore : Pawo ekaguru toboe parudo .
Icare cere roiao ta .
Icare barogwa kododyre , icare cere ecewy jugodoge etagagirido .
Egore Itowuia reo .
Otogara reo .
Icoru reo .
Bupona reo .
Utori reo .
Utaena reo .
Aki reo .
Utabora reo . 
Morora reo .
Kubaru reo .
Erubaru reo . 
Aobaru reo .
Aora reo .

Icare uture tabo baito .
Akore  Icá , itonaregedu , akerogu reo!
Ure makai . Icare ure maku tore etai : aredyrogu, akerogu reo!
Imedurogu , akerogu reo!
Imarugo , akerogu reo!
Iedaga , akerogu reo!

Icare nowy oredu akore toredujeji : Ca , awy maku toro awurimage etai , atuiemage etai , awiemage etai .
Ure reko , icare akore : Iwuri , akerogu reo!
Imedurogu , akerogu reo!
Ituie , akerogu reo!
Imarugo , akerogu reo!
Iedaga pega , akerogu reo!
Imuga pega , akerogu reo!

Dykeje icare o boe kugu kodure , nowy jugo kuru , kaguru toboe .
Boe egore : Bororae , Bororae , nowy boe kuguji .
Icare oreduje akore : Ca , ire tawyje . Toredu jire akoino .
Akore  Uw ! Akado mato pawabo bogai .
Akore  Kaiba meture?
Akore  Uw ! nowy tumeda tadare meture .
Akore  A ! Iordure ji . Icá , emareo .

Icare uragodyre : Ure bapo bu nowy jugo kaguru , kuru , toboe bukeje .
Akore  Cireruia ... cireruia ... 
Pobo ... dori ... cire ... ruia
Cireruia ... cireruia
Pogodawy cireruia
Oko cireruia 
Tadari cireruia
Apeo cireruia
Ca , ema rugadu reno .

Icare ure tudugu kuda , uture tabo . 
Akore  Icá , tagerogu reo , tagerogu reo .
Egore Ps ... ca , pagowagewo , vamos comer , vamos comer ! M ... m ... m ... m ... ! 
Icare ere kowyje , ere kowyje .
Icare ere oiko , mare ekare oiko jokodu . Ere biegado tyje  , dure icare ere aodo ja , nowy aria otoji , ere maku ai (tuo ai) ukeje .
Ure ko , ure oiko dykeje icare ure tudaria reko nowy toreduje bogai .
Oredujere tugeragu ji , ure mugudo ty ... ure oto kabi , ure mugu pemegado tyje  , ure nowy atu kabi , ure tugu to miciguto .

Oinore boe erore : Boe ere toroe oto kabi , boe ere mugudo tyje ,
Bo ere tudaria , boere turuwobo , boere tubori , boere tuborigabo
oto kabi . Boe ere mugudo ty tumuga keje ty ... Boe ere tudadu oto kabi . Boe ere tudadurebo oto kabi . Boe ere bu tyje  . Oinore boe erore . Boe ere tuguiara kabi , boe ere iwarapa kabi , ere bu ty . Boe ere kabiwy boe enoroe reno .

Boe ekare kabiwy boe enoroe , boe ekare kabiwy boe etadu, .iere akodaga , metuia boe ekare kabiwy boe etadu iere apeodaga , metuia boe ekare kabiwy boe etadu iere nodaga , boe ekare kabiwy boe etadu iere kuodaga) , boe ekare kabiwy boe etadu iere oce boroga . Boe ekare kabiwy boe etadu iere more . Boe ekare kabiwy b oe etadu iere morogigi . Boe ere barigu , barigu , togwage akedu keje . Boe ekare kabi . Boe enure barigu , togwage akedu keje .

Ipare ekera kabidu pemegare , nogware ekera kabidu pemegare . Ekera kabidure pobo tabo , ewure kabidure pobo tabo .
Mare kuredogedu imedy  emare iera kabidure tuwureji , iera kabidure tobogoraji , iera kabidure cidoji tumoji , tuguriji , tumeji .
Kodiba ? Pegagodyre kodi , tubegagody okori koia . Aidure tuwo tugera kabi pobo tabo , mare roiwakare , kugudure , duru bokware , korigodynure , Kodire akore : M ! Icare ure tugera maedo tuie joki , boe kori koia . Iare tugera kabi togwaji .

Mare marenaru kare emawy kuredugedo , uwobere , uwiere , onaregedure , uragore . Duwygere ere nowy tuwuri kuredogedu aimo , ere kabi . Nowy urago ure kabi , ure aimo . Iera pemegare ji . Ure kujagudo .
Mare marenarure emawy , boe etaokare ji .

Oinore boe egore , oinore boe erore pui marigudu , macare oino pugeje ukarino , boekare ino pugeje oino mai .
Oino mai boe enogudu bokware puapo , boe eiagudu bokware puapo,
boe enogwa butugudodykare pui , boe egoiwakare pui . Boe erdiwakare tuboguruji , boe erdiwakare togu dyji , oino mai oino .
Marigudu rema karega .

Kodire oinonore boere , nonore okudure puapowyge egore .
Oinowyge egore : ioga
Oinowyge egore : imuga
Oinowyge egore : iedaga
Oinowyge egore : imarugo 
Oinowyge egore : iwagedu
Oinowyge egore : irago
Oinowyge egore : imedurogu
Oinowyge egore : aredy rogu
Oinowyge egore : Itonaregedu
Oinowyge egore : Itore
Oinowyge egore : pagore
Oinowyge egore : pagonaregedu
Oinowyge egore : iorubodare
Oinowyge egore : boega
Oinowyge egore : iiadu
Oinowyge egore : itoido
Oinowyge egore : itoinowu
Oinowyge egore : nowudo . 

Icare awy mai oinowyge , nowygere icare emearydaere tuginoi , eerdaere tuginoi , kocare egokare nono tododaiwyge egore , ewadarure .
Icare ewadarure tuginoi , egore Chico , egore Pedro , egore Mané
Enogiegidu pega remawy nure pui rugadu . Dykodire enogudu bokware puapo , eerdiwakare puwogai kodi .
aredy  reo , mare jorydywakare tuwuri bogai , uwuri mugure ty jokorai , mare jorydywakare ji . Jorydywakare tuwie bogai , jorydywakare tuduie bogai .
Utuie mugure ty jokorai mare jorydywakare ji , nowy emago koia .
Kodire ewakare pu okwageji . Dykodire ewiapagakare pui maigody .

nowy etododaiwygerema karega , nowyge epemegaguragare pui . Oino .
Iordure mariguduwygei . Iordure mariguduwyge etadawy boei . Dykodire iordiware emago jiboeji , Dykodire iordiware ei , iordiware eduruji , iordiware eragaji . Ere nono imere .

nowy roia akedure . Boe jamedy boe akedure dykeje icare ityre pugeje , imugure toro boepa keje .
nowy ire tuguboe botu pemegaguragare , ire tugu iegare tabo kodi . Ikare boe ko , mare iegarere . Itaora mugure toro ure pagodydowy (Pemo imedy  keje) .
Dykodire nowy inoerogu pemegare , moture . 
Icare irerogu ko , ire kuiadarogu kowyje iegare tabo .
Awy buke , apogo , okwaru , rea , enokuri kururogu tabo , kodurogu taborerogu kugudo ema . Ire amirewy rogudo ema . Ire kuiada cirareudo ema . Ire kowyje , biega tyje  . Icare ire ikera tugu ino ju roguto pugeje . Nowy ino jurogu pemegare ,rogu awudure . Ire kowyje biegatu pugeje , dykeje icare ire ino aroe ko pugeje . Uw ! Icare ire ike okodo pui . Boekare , ire ikera tugu ino batadato pugeje . Ire kowyje pugeje .

Dykeje icare boe egore Rui Gochaga ino jiwy braedu aku tapirare turemo nowy ino aroerogu kae , ure kowyje , urerogu pegado ure tuwy tada , unudure tada .
Mare imearydae pegakare ji .
Icare ino cachiwororogu akore : Wao wao wao!
Inagore  Uw ! Ike boiwy ty iiagu rakudu toro!
Ire iragojedo ca! Inagore  M ... ! m ... ! ie ... ! ie ... ! Kaiba akagoino ji ? ... 
Iegare koiare inagoino : Iegarenure imode apu kodu ko nowy meri jituji dykodire inagoino ii .
Icare ikodure kuri toro . Itaiwore tyje  ma , rakojere nowy pobo okwai .
Aiwore toro poboto , akore : Wao ! wao ! wao ! taiwo tabo poboto .
Itaiwore ty ... pobo rore dudu dudu dudu jice urubaru .
Inagore go go go go , ema ema ema . Icare iorudure ji : joku kawarure tumugui ty ... urubaru . 
Icare ikidugodyre ji . Itugo jore co keje .
Ure tumegido co co itugo tabo . Inagore  A ! ButugUw ! Amodukare akinorudo ipiji ! Boe pega tabore iroino ai ! Inagore . Icare ire itaredo ae , ire baiga bu kajeje ... ta!
Inagore A ... ! m ! Ceboere ! Iwo aidugiri bokwa jokodumode ? . Icare ire bito ty ... 
Icare ityre apo . Ikodo apo jii toro bato . Icare ire bu kowy , ire pemegado ty . Ire ia tugu ire iarogu kido iworogu ko barogwato .

Ire iragojedo taci ! Boekare ! awy iedawy ure tuku . Boekimorema , iedawy okoriradure .
Inagore  Ie ... ! Icare ipadu pegare iedawy okori koia . Ipadu pegare ... 
Icare cewy Bakuri onaregedu aregodyre mato (H) . Akore  Inodowy , atugo bogaire iroino . Inagore  Uw ! Itugo reno , pawaiga reno .
Makokare . Uture toro tabo .
Inagore  Kaba epaceba roino ? Itaidui ituwo rekodaji , ioruduwo nowy roino jiboeji , mare iedawy okorire . Itukare . Inagore M ... ! ipadui woe ty ... Ire ikera pagado nowy iedawy okorirewoji tyje  .
Inagore  Pagaidure ! Aerydyia ikorigodyji!

Ipadure jii je . Dykeje aregodyre mato ia tugo bogai pugeje .
Inagore  Uw ! Emareno . Toro tabo .
Nonore icare makore , akore : Inodowy , amode tapira kodu ko barogwato .
Inagore  Owo ! Ceboere ! Boe egoiagu ty ii . Ike boire ii .
Inagore  Kaiba?
Akore  Jice .
Inagore  U ... ! Kode are kogodyji .
Akore  Uw ! Kogodyre , rore oino u ... u ... je .
Icare inagore : Ema rugadu , ema rugadu , ema rugadu .

Icare boe codure jii ... barogwa kododyre . Ire imegido . A ! Ipemegagodyre rugadu . Ire imugudo , ire iragojedo , ire ie kabi . Icare ire pobo ururogu mugudo .
Inagore  Icá , iwo ia poborogu pemegado ioruboce .
Icare ikudure ce . Ire inogwa to mearogu ji .
Inagore  Ps ! Ike barogu buto nono!
Inagore  Kajao ! Iwo itado ike barogo bogai .
Icare ityre , ikodo goro , goro , goro . Ire iemaedo ty , ... iemaedo ty .
Inagore  M Uw ! Kocare ! Icare tamode ido tapira kodu ko (Boei karega inagoino : iire inagoino ikodui ikinoigody) .

Itaregodyre nowy roino jiwy kae . Itaiwore tyje  ma ... oinore ure boedo . 
Inagore  A ! Puredugody tuguduwo
Icare ire iemaedo bogai . Iorudukare ji .
Icare ityre rekodaiji . Itaiwore ma , ruture jice boitoki .
Inagore  Wo ... ! Awurema , awy durure turuduwo boitoki .
Ikodo rekodaji toro boe ao kae . Icarema , burea kodo awaraji toro .
Inagore  Wo ... ! Icare boe pegare!
Awurema , boe kodure mearydae jorudae peragajejeboe imi karega
Boekimorema , nowy tapira uturadu toro awaraji toro ibora kae . Urade turemo toro nowy iborato jii ... Nowy tugo tabo . 

Oinore tugore tada .
nowy braedu ure mokuro kuru tawyje pijiwy tapira rabodu ! 
Icare kogoriga akogodyre : Ko ko ko ... ! Icare akore : A ! Iwo tapira mokuro kuru ta . 
Ure tuiebu , aiwore ibora kae : oinore tugore tapira tada .
Aiwore ty ... Ca ! nowy braedu jekarekare pugeje . Korigodynure rugadu !
Icare ure bukigu barigu nowy tapiraji , ure itoru gogudo . Dykeje ure nowy tugo tawyje piji . Ure upodo kogudo . Icare ure taredo kowaru ao kae , nowy tugo tabo , uture mato woe nowy okwa inodu Pe . César bogai .

Aregodyre woe , ure nowy tugo makai , akore : Padre , akaiwodo Boe emaragodaeji , inagu tapira pagudu bokwarewy jire eroino . Ire mokuro kuru tawyje tawyje itore kugure ekeje , duwy tapira jire eroino . Epa tugo reo . Ca ... ! 
Icare nowy bari korigodyre pugeje , akore : Ioguduba roino?
Akore  Iordiwakare .

Icare Domingo buture , dykeje akore : Tarego Mata Azul tadawy boe ewogai , tarego aldeia kejewy boe ewogai , tarego Kieria Paru kejewy boe ewogai , torore boe kugure edure .
Icare eture mato , Sábado meriji . Imire ityre mato meri rekodugodytabo . Icare inudure woe ty ... 
Dykeje icare boere tudo pui ta ... 
Egore Itonaregedu , imedy  , iorubodare , icare are ipagudugo!
Aki rugadu . Iaboe bokwa akujegajeje , aporugajeje , akire atugore awoigare amidodytabo . Awurema karega . Icare amode braedo cedydo .
Icare amode braedo cebagudugo ! Oinore egore ii .
Inagore  Uw ! Ema rugadu .
Itaore boeto ty ... boeto ty . 
Inagore  Uw ! Ema rugadu . Inagore  Mare tabagudu kaba ! Tamearydae pemegado ! Tamearydae pega kaba!
Egore u !

Icare barogwa kododyre , dykeje icare meriri kudure boe ewogai , boe etuwo Missa kae . Oinore ure woe marigudu . Boe jamedy jire Missare barogwa kododytabo , maragodyrewyge etai .
Du icare ityre . Iture toro baiporo kae . Ire iremo Igrajato jii . Ire ipujodo , ire iragojedo , ire imugudo ty ... 
Itaiwore ty ... ire iemaedo ty ... inagore : Boe pagawy karegao . Bakaru reo . Pemo maragodae reo ! Inagore . 

Icare cemago akedure , dykeje icare meriri kudure pugeje , boe etuwo kuiada kuru kae .
A ! Oinore boe eegarere!
Boe ekedure ty tu turuwobo meririji .
Itaiwore ty ... ikedure ia rogu ji jamedy . Ikedure ia ruwobo meriri okwa ikureuji .

Padre akore : Uw ! Itore kugure , imedumage kugure , ioga pegamage kugure , imuga pegamage kugure!
Akore  Tadu kaba pubiji , taedo rugadu nono jao .
Akore  Ia boe padure woe , boekorire ji , iordiware .
Aiwore ii tyje  ... Ure kuiada kururogu tugu iruwobo meriri to , mare urerogu biegado tyje  . Ukare okorawy , ure makinai .

Ca ! Dykeje icare ure turemo toro , aregodyre mato tabo . Oinore upore . 
Akore  Ca ! Ioguduba utugoba ? Kakodiwy ia matadurewy utugoba?
Boekare ! Egore Ca ! Egore Ca ! Egore Wo ... ! 
Ca ! Ikodure toro kae toro . Inagore  Ca , padre , itugo , itugo reno .
Akore  Kodiba aroino ji?
Inagore  Padre , akado oinore (5x) ure turemo ino aroe kae , dykodire iroino ji .
Akore  A ! Akore  Imire iroiwamode ai . Apega remawy nure . Akaora bokwa .

Inagore  Ia ! ia ! ia!
Dykeje icare ityre taci . Ikiarigodytabo . Icare ikiarigodyre , ipagudu koia . Itunure toro iwai bogai toro . Itaregodyre iwai kae meri brae etoiadoda . Ire iremo iwaito . 
A ! Nonore egore ii : nowy are pemegado kuiada , aroe , ere maku tapira morice .
Uw ! Icare ikiarigody kowodure rugadu ! Kode , inure ituiagu .
Ire ewie . Iwadodyre . Inagore  Uw ! Kodire inagoino tagai ... ! Icare itymode! .
Inagore .

Icare boecodure gu , dykeje icare ia iparedy  aregodyre kowaru apo . 
Cewy Piodydo . 
Akore  Itaregody ! Aroe kuru boi koiare iroino .
Inagore  Aroe kuru reo .
Akore  Uw ! Ikudumode rugadu .
Icare kudure .
Inagore  Barogo kodu reo . Buke kodu , kare kodu reo .
Icare ure kowyje . dytabore icare makore . Ure nowy okwa inodu Padre iegi . Akore akie , atuiagu toro , awy barogwato , aiagu awy akoreduje towyje .
Inagore  Uw ! Icare inagore : Uw ! Itumude rugadu .
Inagore  Kodiba akoino iwogai?
Akore  Iorudiwakare , du inodytabo egore ikaiagu awie .
Ca ! Inagore  u !

Icare ityre . Ikodo jii ... Itaregodyre meri woe .
Egore Atudo toro bogai .
Iture mato bogai mato . 
Rakojere je ty ... aiwore itogi ty ... Ure tugerado oino itae ty ... ituiagu pudae .
Icare ityre mato , ikodo jii mato ae .
Akore  Akaregodyre?
Inagore  Itaregody .
Akore  Jewudo pa?
Inagore  Jewudo mugu toro . 
Akore  Meriri kudumode dykeje , ature mato jewudo apo ty tu tyje  .
Akore  Ari oino Amagomode jiwy Ave Maria , rekodajiwy Pai Nosso , rekodajiwy Ato de Contrição , rekodajiwy Amar a Deus .
Inagore  Uw ! Iordiwakare akoino jiboeji .
Dykeje akore : Ardiwawo ji ma , aruduwo baruto , Aroe Eimejera butugugodywo ai aro pegarewy jamedy boeji .
Inagore  Uw ! Boe jokodu .
Akore  Akiari kaba , aruduwo baruto .
Inagore  u !

Meri boe etaia keje ityre mato Ave Maria bogai , ari mito .
Iordiware Ave Marejai , dykeje icare uture ia tabo pugeje . Ato de Contrição .
Iordiware ji . Okware ipiji pugeje .
Dykeje Pai Nosso . Nowure icare okwakare ipiji .
Dykejere Amar a Deus sobre todas as coisas . Iordiware ji .
Dykeje icare marogodygodyre ii , tuwo itao pegodo , tuwo ikera maku nowudo ai .

Uw ! Icare imedugodyre .
Akore  imedy  , woere unudure woe .
Inagore  u !
Ukare ido boe ko . Ure poborogu boe beturogu tabo , amireurogu tabo rugadure ure ikuno .
Meri rekodugodytabo ure nowy boe buturogu ikudydo ce pugeje nowy amireurogu tabo .
Care boe codure , ure ipá pemegado . Unure iwy kuga tada .
Ire inuduiagu , icare inudu puredugodyre , dykeje aregodyre .
Bure akore pa pa pa . Kodo jii mato itae .
Akore  imedy  , imedy  .
Inagokare . Ipagudunure .

Dykeje icare aregodyre pugeje . Akore Ave Maria ... 
Oinore icare ipagudure pugeje . Inagore mako pegaie ure ii . Ire iregodyiagu . Itaiwore ji ty . Inagore  Uw ! Icare umode iwido!
Kodo awuji woe ... awy baiparu jamedy jire merure tumago tabo .
Icare aregodyre mato pugeje , akore pugeje : imedy  ! imedy  ! imedy  !
Imagokare .
Akore pugeje .
Imagokare .
Dykeje icare uture toro pugeje . 

Okware toro jii toro , dykeje icare aregodyre pugeje . 
Makore pugeje Ave Mariadogei pugeje .
Icare kodo kuri woe . Ure tuwuredo woje oino woje , iwure keje , ikuga puredu . 
Iedure ia ruwobo meriri rogu ji , iedure ia ipo rogu ji .
Makore , makore , unure ierare ji tumago tabo , dykeje icare ure tawyje nowy meriri ruwoborogu piji . Icare ure meririrogu to ii po pobo tabo .
Ire itaora mekido paci . Ure barigu itoiato , ure barigu iwure kae .
Boetoji ure barigu ieri kae , dykeje itoiato , dykeje iwure kae . 
Icare uture woje pugeje jii ... 

Okware toro jii ... Icare aregodyre pugeje .
Woere ure tuwuredo woe itao keje . Ure pobo barigu jice iwure kae pugeje , ure barigu woe itoiato , ure barigu ie kae . Nonore icare ure barigu oino woje , oino woje .
Uture toro ipiji .
Jii ... dykeje kogoriga akogodyre , kogorigadoge egogodyre , egore : kogoriga ... ! ko goriga ... ! 
Inagore  Wo ... ! icare kogorigadoge egogodyre ! u !
Dykeje icare aregodyre pugeje .
Akore  imedy  !
Inagore  m !
Akore  Aedadure?
Inagore  u !
Akore  Amugudo ! Awo akaimo , awo boe pegarewy barigu apiji .
Ire imugudo rugadu taci .
Ure sabão maku inai , ure cewy toalha makinai , iwo iwiri kidydo . Icare ityre nowy pobo kae .
Icare ire itaimo ty ... 
Icare itaimodu akedure , dykeje icare ityre mato . 
Rakojere nono nowy kuga keje ty ... 
Ire nowy aroia makai .
Akore  Ako rugadu ema .

Icare akore : awy tugu ai , umodukare turugadu , mare metuwo ty ai .
Inagore  u !
Icare ire tugu ii .
Imugure nono ty ... 
Ure imugudo nono woe awy igreja tada , presbitério tada .
Ure tugeragu Hostiaji , makore , makore , ure Kruca bu keje , dykeje icare ure bowyje . 
Akore  Awurogu kowyje .
Ire ko .
Dykejere boe etaregodyre mato Missa kae . Etaiwore itae ty ... 

Dykejere icare , Missa akedu keje , ure boe etudo .
Dykeje icare ure itudo toro awuia boe eeda kae . 
nowy iedaga aregodyre , nowy imarugo aregodyre .
Icare makore , makore jii je . Ure pratorogu bu ie kuda , dykeje icare ure pobo redo woe itaeia joki , ure itao pegodo .
nowy pobore ceredo nowy prato meririrewy keje . Icare ere redo toro ruwobo meriri to pugeje .
Nonore icare ure aroia reko itao keje oino .

Akedure , dykeje icare makore nowy aredy  bogai pugeje .
Akore  Amagodo kuri inogwa rekodaji ieji .
Inagore  u !
Akore  Amago modukare kuri je , amode barigu , amugu modukare apo , amode akera ra piji .
Akore oino ji jamedy .
Icare ure nowy makore ieji ure iegi .
Akore  Ca , amagore kuri ieji . Ema rugadu , makore ikieji , nowy aredy  makore kuri ikieji .
Ca , urugadu reno .

Dykejere makore toro awy Pao , Paje bataru boeji : nowy boe etao pego kejewy bataruji , nowy boe ekera makudui puaidu kejewy bataruji .
Uw ! Icare ure itao pegodo . Ure nowy boe egore Tiago ino jiwy iedo ii toreduje apo . Oreduje iere Maria Luiza . Icare ekedure ii .
Icare Padrere itao pegodo , ure pobo bu itaora keje , ure , ure ia aroiarogu kabi itao pegoji : unure itao kidydo nowy aroiarogu tabo . Icare akore : Ca . Icare akedure .

Icare akore : Akeragu ikeraji .
Ire ikeragu ieraji .
Icare akore : Akagodo : Obrigado , Iogwa .
Icare inagore ino okwa kodaji . Inagore  Brigado , iogwa ! Icare are itaru boe pegarewy piji .
Akore  Akeragu apadrinho ieraji , akagodo : Bênção , oino .
Icare inagore : u !
Inagore  Bênção , ipadrinho!
Akore  Oinono .
Akore  awy amadrinhaji pugeje .
Icare inagore : Bênção , imadrinha!

Ca . ! Icare cedyre ... Cedure toro bato .
Iwogwa onanure ike boi koia .
Icare itaregodyre bato . Ire ia ike pegarogu boe kowyje ty . 
Ca ! Icare iwudugugodyre . Inudure ty , jii je .
Icare iedadure . Itaiwore boeji ty ... Inagore  Kajao ! Boe kodo mai .
Icare inudure pugeje .

Icare iedadure . Iedadure Meriri kuduregody iedadu keje .
Ire iragojedo ta ... Iregodyre poboto , ia poborogu kodure woe dykae .
Ire itaimo ty ... ca . Icare ityre .
Icare ikodo mato jii mato , padre bogai .
Akore  Akaregodyre , imedu?
Inagore  Uw ! Itaregodyre .
Akore  Amode comungado pugeje?
Iordiwakare . Imearydaere aroe kugu jie akoino .
Inagore  u !
Icare ityre toro , Igrejato . Imugure ty ... 

Makore , uwadodyre Pao bataruji , boe eerduwo , boe iegarewo
tuiamedytabo baru tada .
Itaiwore ty ... itaiwore ty ... 
Icare akore : Mato .
Icare ityre toro ae .
Akore  Cewy aroiaji .
Inagore  u !
Icare ure nowy Aroe Eimejera tugu iiagi .
Inagore  A ! awy jirade akoino ! Icare iegarere .
Akore  Uw ! Ca . Urugadu .

Akore  Atudo mato iwogai , akowagewo .
Inagore  u !
Iture bogai . Ure nowy ipanela kurido , ure okorawy awy pemegareurogu boe tabo : kogorigadoge ekodurogu , jurogu , tomate , ure tugu to .
Akore  Icá . Akerogu reo .
Akore  Iwiagody kaba krui piji . Amode krui bu awygeje , akowagemode dykeje , akowage akedu keje , anudu keje , aedadu keje , oino . Boe jame dyji rugadu .

Uw ! Iegarere ... ! 
Akore  Akaidumode aruduwo baruto , imagomodukare awogai pugeje . Akire icare atumode amearydae tabo Aroe Eimejera bure paru kae . Akaidumode awo kugaru itodydo , mare , imedy  , akaba itodydo . Itodumode ma , aroiwa modukare ji awo biegado , awo akedydo . Unure ino rugadu . Oino . Imi imago akedunure ai . Icare ire aerdiwado awara paruji ; ire aerdiwado awara pegareuji .
Inagore  Uw ! Ema rugadu , ema rugadu , ema rugadu !
Uw ! dykeje icare irore oinono akore iroiagu iiwoji .
Du inodure itaidydo awy Domingo aregodywo kuri , kuri , kuri , kuri je ma , iwo Aroe Eimejera mugudo iwabo tada jii ... boe jame dyji .
Itaidure awy Santodoge eno meriwo kuri kuri je itaidu koia Paoji .
Nonore icare aregodyre imearydure jiwy uiato kodi .
Mearutoru bokwarewy aregodykare Aroe Eimejera ae , meartorureure aregodyre Aroe Eimejera ae . Pemegarewyge eegarere tuiamedytabo Pao bure paru , pegarewyge ere ino jamedy toro aidure jiboe keje , nowygerema , eegarekare ; etoragudure , ekiarigodyre nowy taidure jiboe keje . awy Pao apowygerema , etoragudukare , eegarenure boe jamedy keje rugadu . Eke boikare ei , enogwagere taidure jiboe jame dyji nono Pao apo .

Icare inagore : Icare imagurumode .
Padre César akore : Uw ! Aroiwado , akado ty akododai , aemaedo ty ji . Amerumode Pao ie tabo . Umode aiwo aidugirido ameardaere bogaiboeji .

Akore  Inobadu kejeba akaregodymode?
Inagore  Uw ! Iordiwakare , Padre , apaga rumode ty tu meri jame dyji iwogai .
Akore  Uw ! Akaregodymode aegare tabo rugadu .
Inagore  Uw ! Uw ! Ema rugadu , ema rugadu , ema rugadu !

Icare ityre tooro , woje awy CioCio Iguruto tooro .
Ire itamudo ty ... Ike boire ii . Mare ike bokwakare . Ike pae ekodure , ike iwe ekodure . Mare inogwarodaere bokware . Ikiarigodyre bogai .
Icare ire ia apogo bito . Inagore  Iregodywo awy apogo apo , cewy boe egore Gabriel , Gabriel , oino jiwy braedu bogai . Nowure o ju kuricigore , nowure o ju rore , nowure o ju kadurure , nowure o ju girorire . Icare iregodyre bogai . Ire itugu nowy ino apogoji taci , ikodure apo ce ... 
Uw ! nowy boe etawara padui Rokoeiao kajeje toro , nowy CioCio todu bukeje , ca . Boe jaere!
Akado ty ... iregodyi mato braedu bogai boi koia dyji inogwarodae bogai!

Itaregodyre ae . Ure iroi tuwogaidu pemegado rugadu .
Bure ! Akore  M ! m ! Ure todomo nowy ino apogo kajeje tuku !
Akore  Kaboba jiba akaidure?
Inagore  Ju boi koiare iroino awogai .
Akore  Uw ! Ino ju bokwa . awy Marianore o jure . Jire imaragodyre .
Inagore  u !
Akore  Mare , kajao!
Icare rekodure toro . Icare aregodyre nowy ju tabo . Oinore ure!
Uw ! Ju motudukare ii , ju boi koia . Ire itugu jame dyji ta ! Ikodo tabo ca ... ! Ikare itamudo .
Irore goro goro goro goro je . Irore cu cu cu cu .
Uw ! Aerydyia iroi ju tabo  dyji ! Itaregody mariguwo ma , iwo kodu marigudu ! 

Uw ! nowy ju barogodody , pemegare rugadu .
Itaregodyre , ire jorugo , ire barigu joruto . Ire nowy ike pae kodu , iwe kodu , ire ipo bu kajeje , ire rakojedo joruji . Kaguru pado kajeje cic cic cic cic . Kodu moture , kodu goredure!
Icare ire tawyje . Boekare . Iokuka . Ike boi pega jokodunure ii rugadu .
Ire kowyje ty ... E ... ! Icare inogwa amogodyre . Ikuredure
Icare ikudure poboce,
Icare ire iwy ty ... Ca ! Dykeje icare ire imugudo
Iwygerurure . Ire kare ewido biega tyje  .
Dykeje icare ityre .

Ikodo ki toro , nowy CioCio Iguruto .
Boe moture ! Ikodo woje , ikodo woje . Ire mito tyje  . Ioku aidu koia boe moture . 
Icare iro pegagodyre , itaidu koia . Icare ire joru tugu . Iordiwakare brae enoeie nowy moto ce dyji . Iordiwakare brae ekorigodymode cei joru tugu nowy moto to dyji ... dykodi iegarere iroi joru tabo dyji . Boekimorema iradure imagu kuri nowy braedu ai .

Icare barogwa kododyre . Ire buke bito . Boe kare ! Ire ino buke biri ta , ire kagirido , ire tugu , iegare tabo .
Icare Meri ruture gu ... je .
Dykeje icare Braedu aregodyre . u ! ! Unure baigatu udo nono nono borore tugajeje : Iceba baiga atu cidugodywo ii .
Akore  Ioguduba ure joru tugu awy mototo?
Icare ia itonaregedu imedy  , rico raire , akore : Inodowy koiare ure joru tugu . Mare maigodyre aregodyre , kodire jorydywakare boeji woe , dykodire roino joru tabo . Cegirema ceerdiware boeji woe , kodire cemodukare joru tugu awy mototo . Emarema jorydywa bokware , dykodire roino .
Icare nowy braedu akore : Tamagodo ji ukawo joru tugu pugeje . Jorydywakare kodi icare roino joru tabo , jorydywamode dytabore romode ino , ikidogodymode ji . Epa reo ! (Ure tugera to tuwaigaji)
Akore  Ituwo .
Uture toro cebiji taci .

Icare imagore , inagore : Paduwo!
Icare cedyre . Meri jetui woe dytabo , Meri puredugodyi brae etaia kae dykeje cedyre mato . Cenure cegirimi mato Meruri bogai .
Cegodyre jii ... cere baado CioCio Iguru tada . Cenogwagere okwaboarewyge ei , cere meiao borirewy rawyje boeco ji  jamedy cegeje .
Icare cedyre mato pugeje . Cedaregodyre woe bato , meri rekodugody tabo .

Icare ityre mato Padre César bogai .
Inagore  Itaregody ! Mare itaregody pemegakare .
Akore  Awiagodyre krui piji kodi .
Inagore  Boro , iwiagodykare piji , dykodire ukare iwido .
Akore  Uw ! Oino rugadu .
Icare ure padurarogu makinai , ure aroerogu makinai , ure tapira kodurogu bu ty keje . Urugadu .
Akore  Ica !rogu tugu akeje .
Inagore  u !
Akore  Dykeje ature mato .
Inagore  u !
Akore  Awo apujodo Pagimejeraji .
Inagore  u !
Akore  Uwo boe pemegarewy maku akai .
Inagore  u !
Icare ityre toro bato . 

Icare ityre mato bogai pugeje .
Ure meriri kudydo ti ti ti ti .
Icare ire iremo toro Igrejato jii ... ire imugudo ty ... 
Dykeje icare makore nono , makore nono , makore , makore , makore ... 
Icare ure akedydo .
Icare cedyre bato .
Akore  Atudo mato barogwato pugeje . Barogwato Catecismomode .
Inagore  Uw ! Ema rugadu .
Icare ityre . 

Jii ... barogwa kododyre , ure meriri kudydo pugeje .
Icare ityre mato , ire iremo Igrejato pugeje .
Akore  Amugu kaba baiporo keje . Bope mugure baiporo keje .
Woere amugure .
Dykeje imugure nono . Imugure nono jii oino rugadu . Itukare jice baiporo kae .
Akore  Amagodo Ave Mariaji ty tu tyje  .
Mare ure iordiwado ji , Ave Maria , Ato de Contrição , Pai Nosso , Amara a Deus sobre todas as coisas .
Ca ! nowy kugure emugure itabo tyje  . Icare awy okware , awy okware , mugure itabowygere pobe : Ave Maria , Pai Nosso reo . Awygere ewogware ipiji : Ato de Contrição okware ipiji , Amar a Deus sobre todas as coisas okware ipiji .

Dykeje icare ia boe pegarewy aregodyre .
Boe egore , brae egore:
Braere boe ewido .
Ioguduba?
Cewy Upe Kana (Cláudio)
Kaiba?
Woje , Kujibo uta keje . Cewy boe egore , brae egore , Borá paru , ino jiboe bukeje .
u !
Egore Brae enure petado , mare bogai rugadure eroino , aregodywo nowy peta kae ma , tuwo bito nono du bogai .
Kocare , cenagore : I ... ! ceedui , cedaragudytabo , cegiarigodytabo , Kieria Paru keje , toro brae egore Córrego Fundo , ino jiboe paru keje .

Dykeje icare uo aregodyre mato bogai . Uo iere Aleixo , ie remawy Aokaidaga (Bokodori Eceraedu) ; nowy onaregedu Iwagudydogedu Kujagurewy (Cláudio) .
Uo aregodyre Guiratinga piji (Boe egore Aripo = Ari Upo) boe ebo .
Boe emagare . Etaregodyre mato . Eragodyre . Ere edo woe ia bai tada .
Icare itaregodyre mato Kieria Paru piji . Ewogai . Ewogaire iroino .
Inagore  Itaregodyre , inododyre , ipadure boe kajeje , tawogai .
Egore Uw ! m ! m !

Icare inagore : Taedu modukare woe . Tadumode jice Kieria Paru kae .
Nonore taroiwamode tameruwo .
Egore Uw ! Boe jokodu . Iregodywo ia ritorogu bogai , iwo iwygedo .
Icare ityre toro ebo . Ikodure boe ebo jii toro Kieria Paru kae .
Ire aroe enogwage parudo epa . Icare ereadodyre iwiegai . Egore morie enogwarewy iku upore bure tabo . Je jore poboto ; karere okwa kowyje , ere cewy baiga atu okwa kowyje . Icare ere tugeragu ji . Ere pado pemegado . Mare , nonore ure , jerimagadure . Du koia ere tugu ty oino pobo okwai . Du kaere icare nowy uo utu uture toro , tuwure tabo ; kodo jii toro bogai , ure pobo reko joki , jetu awaduwo ty tu tyje  .
Icare arire oino pobe ma metuia bokware dykeje icare jetu awadure .
Icare jordure cewy baiga atu oiaji . Akore  Uw ! Piga kori koia karega bire : brae eidogodynure ji . 
Ica dykeje icare padymode apo , icare jeto awadure . 

Egore Ako cedabo . Akire uiadure aki .
Inagore  Uw ! Ema rugadu .
dykodi icare cedyre , ikiari inodytabo . Nowydo kodure,
Kuri kodure jamedy .
Cegodo jii toro . Cebadure Pae eiao tada . Cenudure nono . Cege okwarue ere pobe . Cere ekowyje nono Pae Eiao tada .

Icare cewarudure pugeje . Cegodyre jii ... oinore Aije akore mato ceregodaji . U ... ! 
Icare ceburedugodyre toro , nowy boe egore Jaruru ino jiboe to . Icare bybytyre cei . Ire ikudawy aigo biri bu ty oino itao keje bybyty ji .
Bubuture jii ... barogwa kodody kae . Barogwa kododytabore icare ure tugado .
Icare cedyre ... cegodo jii ... cedaregodyre nowy Jaruruto . Po motu nure!
Cere pagado kajeje .
Egore Woere pamode pagado ia bukeo bogai , pawo pagado ia karorogu bogai woe .
Egore Uw ! Boe jokodu .
A ! Icare cedyre toro boeto , ipo bogai , buke epace . Icare cedaregodo tabo .

Egore Marigu , marigu !
Cerore taci , icai cedyre kodi .
Egore nowy tori upo kejere pamode pagaredo nono poboto .
Egore u !
Icare cere cedo pui .
Egore Marigu , marigu , marigu !
Egore Tamara tabo , pobo kodody , pobo kodody .
Itaiwore poboji ty ... A ! Pobo rore oino gu gu gu gu baruto .
Mare imearutorukare . Ire itaredo poboto rugadu .
Cegodo gu je , dykejere ere iogwarido . Egore Wa ! wa ! wa ! wa!
Icare itaiwore : epadure ewyge tabo pobo kajeje , dugu dugu dugu dugu .
Boe kimo rema poboe etawadu rabodu . Icare ere ewido . Ere iage ewarigu ikato , ere iage enogwa ikudo , tuwo tudugu ei .


Icare egore : Marigu , marigu !
Ere uwai corewy bito jamedy . Kurire . Butunure buketo . Ema kaawadunure . Boe eerubonure nowy kace .
Icare cedyre , cedo mitogody duru duru puregodaji icai cedyre dytabo .
Cedaregodyre ceedarogu kae . Icare cere kamo towyje , cere epeguru ta , cere ewy kamoji .
I ! Ekaguru akore joruto psiUw ! psiu !
Icare cere ekodydo , cere ewy coboje ia kamorewy keje .
Icare cenudure , cenudure jii , ceguredurogu tabo .
Dykeje icare ceedadure , dykeje ia imedy  akore : Taedadydo ! Barogwa kodody ! Taerydywo pobo kodo dyji ! Paregodywo pobo koda piji .
Icare ceregodyre : Marigu , marigu , marigUw ! Toro boe ao kae!
Icare cere jorugo toro ty ... Icare barogwa kododyre ja tuku .


Icare cedyre , cewarudure rugadu .
Cegodo jii ... toro , cedaregodyre ia brae etae , nowy Areado kae , boe egore Jaruru Biegarewy . Ia brae eeda , awy tori kuieje epage . Ekudae , enore epage emugure etada ty tu , awy eke epage , emugure ty tu etada . 
Icare ia eimejera cenogwamagudure ji , cenagore : Amode akogudydo cedabo . Amode ia ako bairogu maku cenai , cenuduwo tada .
Akore  Uw ! Imode maku . Mare tamode ia karo bito ikeje jamedy .
Akore  Kare kuricigore woe , oecerewyge ekuricigore woe .
Inagore  Uw ! Marigu , marigu !
Cegodo jii nowy bai kae . Uw ! Bai motureUw ! Ukare mi . Ukare paru mi . Tadare ceedure , cere cege pemegado ty ... 
Boe emaguru tabo , boe emeru tabo , boe enogwagerogu kiogakare . Mare bo ere ko rugadu , boe eegarere .
Cege armoçorogu ty parina kudurogu . Cere açucarogu tugu to , du rogure cere kowyje . Ceegarere .
Cenagore : Pamode karo bito dykeje , pamode parina kugudo pago kare ekaguruto , ekato , pageje . Cenagore , cenogwarire .


Care cedyre . Cenagore : Marigu !
Pobo kogure ty cewure paru gajeje . Du inodytabo , oinore kare eno pobo tore , nowy pobo bokwa ino dyji!
Egore Tabemegado ! Akaiwodo ! Kare ere pobodo oino pudui .
Uw ! Ema rugadu , ema rugadu !
Egore Buke bUw ! Buke bUw ! Buke bu !
Woere tare buke bu woe!
Icare ere buke bu nono taci .
Egore Tagaba taberegadydo ! Kare kuricigo .
Ere tugana to poboto tbr ! tbr tbr!

Egore Taiodo ewygeje , taiodo ewygeje .
Ere tuwy pobo keje ptr!
Egore Icá!
Ere buke jado ewygeje . Ere buke okwa to pui ... pao!
Ere okwa megido , megido , megido .
Ca ! Tarego mato buke oto kae ! Pawo pamugudo ewygeje pobo piji , woje boe ki kae .
A ! Icare ere tumugudo ewygeje woje pobo piji , boe ki kae .
Icare ere ewido . Ere ipo to etaoraji pa pa pa!
Ere etagedydo ta!
Egore Tagado kodudu bogai .
Icare eregodo kodudu bogai . Du jeture woewyge ere jorugo . Ere tuie kudure jiwyge epeguru tawyje , ewodo rawyje , tuwo eragojedo joruji tugeje , tuduruwo emodu dyji .

Egore Marigu , MarigUw ! Tamara tabo tagogwa redo tage rogu ji , ikudu mariguwo piga kuruce .
Icare ere enogwa tugu , ere kodudu tugu enogwato .
Icare cedyre ebo . Cenagore m ! m ! emodudu koia .
Icare cedaregodyre ia boe eke ja bai kae . Nowy korirewy mugure .
nowy braedu akore : A ! Peixe!
Cenagore : Uw ! Peixe .
Akore  Uw ! Kudua ! Kudua , compadre!
Cenagore : Ceboere ! Inoba akore?
nowy akoinodu ure tori butudo iiagi . Boce kodire iwudukare imearydui piga akaru jitu keje .

Inagore  Marigu , paduwo ! Marigu , paduwo!
Ire ikeragu ia meriri kuruji ta!
Ire ito mugudo je tadawy keje ta ! 
Ire ietowubo tabo baruto tobea tobea tobea .
Ie biri kodo puae gu gu gu pi tuku .
Icare inogwa rore piji ta!
Inagore  Ps ... ! Ceboere ! Iwogwa jokodumode!
Inagore  Marigu , paduwo ! Marigu , paduwo ! Icare inogwa amogodyre!
Inagore  Paguduwo boe kuruce , kare ekuruce .
Egore Uw ! Marigu , marigu , marigu . Pawo parina pegodo pageje . Pawo boe kaguru tugu parina to pugeje .
Egore Uw ! Marigu , marigu , marigu ! .

Cerore ta ... cedui bato kodi , ceedarogu kae , cewy braedu uwai kae .
Cedaregodyre . Cere jorugo ta ! Cere nowy kare epeguru ta , cere kado ta ta , cere tugu to , ceegare tabo .
Icare cere tawyje , cenogwagere ; cere parina tugu boe ekuruto,
Cere bu karo kodu keje . Ceegarere .
Cegudu kurire , mare jetukare cei .
Icare egore : Barogwato padymode pugeje .
Inagore  u !
Egore Pagaregodymode Tesouro kae meri rekodugody tabo .

Icare cedyre . Cere awy amirewy boe aru cewo reko cegeje , cewo kowyje awara keje . Mare nowy piga , cekare aru pugeje .
Cegodo jii ... cedaregodyre nowy Tesouro kae , meri rekodugody tabo .
Ire ia ike karorogu tugu . Ire ike parinarogu bu keje .
Inagore  Tarego toro bakurireuto , tagado toro pagimejera (braedu) bogai .
Egore u !
Eture toro . Icare ire ikerogu ko , woe eiageje .
Dykeje icare etaregodyre mato . Egore Marigu ure ia bai
maku pagai . Mugure toro pobo okwai . Mugu puredu jokodukere poboji , mare puredure poboji . awy Kugubo paru keje .

Icare cedyre . Cerore duru ru ru puregodaji .
Brae egore : O ! Bororo ! O ! Índio ! , O ! Bugre ! O ! Bugra!
Eegu korao akore : O ! Bugre ! O ! ladrão ! Vá embora ! Vá embora!
Cenogwarinure nowy koraoji .


Icare cere ceremo nowy baito .
Cenagore : Woere ipadymode ! Woere ipadymode!
Cenagore : Uw ! Akire apa pemegare , imirema , iparogu pegare .
Boe eiakore , boe eiakore .
Cenudure nono . Cebadure nono .
Barogwa kododyre . Icare inojagodyre , inagore : je je je je ... 
Barogwa kododyre ! Pawo pobo paru kado .

Icare cere paru kado , cere buke bu . Ia kare eiore iwygeto ta!
Inagore  Ceboere ! Orari rabodu . Oinore ure!
Ire bito . Mito tyje  . Ire boe bu toru kajeje taci!
Inagore  Ikuduwo awy aora kuru roguce .
Ca ! Ire aora kado piji ikeje , ikuduwo aora kuru roguce .
Icare ityre toro apo . Ikodo apo jii ... 
Ia braedu akore : O ! Compadre .
Inagore  Ko!
Akore  Mé cá .
Inagore  u !
Ikodo toro ae .
Akore  Itaidure awy ako karoji . Inoba are morido?
Inagore  Uw ! Ire morido Akore  A ! Compadre ! Ce ta bravo , né ? compadre .
Inagore  Boro , Compadre , ikorigodykare .
Icare ure tugeragu ji , ure akiró makinai . Ure udo imago reore rugadu .
Akore  Ameru pemegado .
Arokaba amedage erore .
Akudu kaba piga kuruce .
Akaba akeragu aremei .
Inagore  A ! Iromodukare ino!

Icare ityre . Ire ikirimi paibagi . Ikodo jice ia awara uai mugu kae . Itaiwore itododai : Oinore imedage erore tuwarudu tabo .
Inagore  A ! Taduradu ipiji!
Egore Boro ! Cemode cedamudo ty tawogai , awy rua jii jice .
Inagore  u !
dykodi icare ire imeru rakado . Itaregodyre toro inoroerogu kae .Ire itugu ji . 
Inagore  Marigu , paduwo!
Ire itugu inoroeji . Iture toooro , brae ewororoji .
Inagore  Tagado ty tu ty toro ewogai .
Akore  Uw ! Emagere eedure oino toro ia bai keje .
Ca ! Ikodo toro etae jii ... Itaregodyre etae .
Oinore ere togwage tabo nowy piga kuruce!

Ikodure etae kuri ... 
Egore Akaregodyre?
Inagore  Uw ! Itaregody .
Egore Orari jire awyge erore oino . Oinore erore : Epeagobore co!
Inagore  Ica ! Boe kado ji . Ire buke jado oino ty ... Dykeje icare jore iwygeto Krai . Ire buke okwa to pui pa . Ire imugudo keje pobo piji boe ki kae . Ire bito . Ire orari bito
Dykeje icare ire iwyge bu pugeje . Ia karo jore iwygeto ta ! Ire buke okwa bu keje . Icare ire tawyje . Oecerewy rabodu . Ire bito .

Inagore  Ica , ituwo tagododai .
Egore Toro , toro , toro . Amugudo ty cedogi ia po uia mugu keje .
Iture toro etododai . Ire cewy ino orari maku ia braedu ai .
Cewy oecereure ikare brae eerdydo ji , itaidure iwo kowyje kodi .
Icare ire jorugo , ire pemegado , ire tugu .
Imugure ty ... A ! Bubuture . Ire ikudawy aigo biri bu itaogeje ty ... je , nowy bybytyji .
Du joru bitukare . I panera beregodyre to to to to .
Icare ire tawyje . Ire kowyje tyje  .

Dykeje ia braedu aregodyre , akore : Ia aroerogu bogaire iroino ikeje .
Icare inogudure apo .
Mare ike kuricigore : Ike parina re , ike aroere , ike padurare,
mare ike brae eno amireure . Dykodire ire inogudydo apo rugadu .
Ire cewy ike aroe jamedy makai tyje  .
nowy ike aroe lata re mito tabo .
Cewy brae e rata kurirewy , emare okorobadure tabo , nowy aroe tabo , dure ire makai .
Inagore  Emareo ! Akerogu reo ! Inagore ji .
Icare akore : Uw ! awy Pao Pemo umode tugera braredo ai .
Inagore  Ema rugadu , ema rugadu , ema rugadu ! Oinono .
Icare uture toro tabo .

Dykeje icare etaregodyre mato itae . Ere nowy kare ewido rugadu .
Egore Pawygeruru modukare pugeje .
Egore Paduwo jii , jice jewy cidade kae .
Egore Barogwato pawygeruru mode pagerogu bogai .
Inagore  u !
Icare cedyre . Cegodo jii ... Cere pagado nowy Cibae Eiao kajeje tai , tai . Icare cedaregodyre ia brae ewororo kae . Moture!
Cere cewuredo ty . Icare emagore toro , nowy brae eimejeraji .
Akore  Jewy bai tadare taedure .
Akore  Mare taedu tugudo . Brae eiwogumode tai . Gariperodoge epemega jokodukare . Emode tugeragu tai .
Inagore  Uw ! Ema rugadu !

Icare cedyre . Cemerunure kare etae , cewo kare emagu nono brae etae .
Icare cegodo jii ... toro ceibagi . Cere cedaredo poboto .
Uw ! Oecerewyge emaga remawy nure!
Icare cere ewido , cere ewido!
Ere apu bito . Butunure poboto co ! Icare ere bito .
Cenagore : Uw ! Pawo biado , pagewo awy roguce . Icare cere tugu cebogora jawuto .
Krai ! Cere upodo apo bai , bai . Icare cere ia cegudawy aroia kana upodo apo pugeje .
Ca ! Inagore  Awure icare pagemode ema .

Ca . Icare cedyre . Cegodyre , cegodyre , cegodyre , ceiore nowy brae eto .
A ! Oinore egore tuiegare tabo ! Icare cere emagu etai .
A ! Icare ere etagedydo ta ! Nono . I ! Icare cegedu okorire diieroji Nono .
Icare inagore : Pabadumode mito ty woe . Borogwato icare padymode pugeje .
Egore Uw ! u !

Barogwatore icare cedyre pugeje , cegodyre ... Nowure icare boe raire . Cegodyre ... boecodure cei ty ... cegodyi ia braedu o Tapera kae .
Cenagore : Pabaduwo ty woe . .
Icare cere nowy braedu uwai ipo kowy ceeruce .
Icare boe awadugodyre .
Icare inagore : Taedadydo ! Taedadydo ! Paduwo pugeje .
Egore Uw ! Boe jokodu .

Cerore taci , cai cedyre pugeje kodi , boeco ji  . 
Cegodo jii ... Cedaregodyre nowy aldeia kae , Amige Eliao kae , boeco ji  .
Cere jorugo ty ... ia boe eno jipa keje .
Inagore  Wo ... ! Boe eno jipare ! Wo ... ! m !
Dykeje icare boe awadugodyre . Dykeje icare cedyre pugeje .
Cenagore : Marigu pugeje ! Marigu pugueje ! Pagaregody mariguwo Kai-Kaito .

Cedaregodyre toro boeco ji  pugeje . Dykeje icare cemedage eedure nono .
Egore M ! m ! m !
Inagore  Tamugudo , tamugudo ! Barogwa kodody , barogwa kodody !
Egore Uw ! 
Egore Icare pamode pagera kabi ji woe pugeje .
Egore u !
Icare eture ia kurugarogu kae . Icare ere kiwyje , ere nowy kodo jado .
Icare ere kabi . Icare eerdure nowy baiga atu oiaji : Jore kama oino ao baruto , aregodyre woe je piji .
A ! Nono icare awubowy jamedy okware .
Ere nowy awubowy tugu kodoto pugeje . Ere kogudo .

Icare cedyre apo . Cegodo apo jii ... Nonogo Ikaguruto .
Icare cedaregodyre Nonogo jaoto . Cere cedaimo .
Cenagore : Pawo pagaimo , icare paburedugody begare .
Care cedyre pugeje .
Aije akore mato : Um ! Um ! um !
Inagore  Tamugudo tawygeje ! 
Cedaregodyre toro bato , Meri jeture woe tabo : Meri puredugodyre brae etaia kae dytabo .
Itaiwore ty ... Nowy boe eedarogu kurikare . Boe eworororogu kurikare .
Boe ewaimanagejewurogu pega pega tyje  . Apido airogu.
Cedure woe ty ... ia bai pega pegarogu tada ty . .
Uw ! Kocare boe pegare!

Icare cedyre pugeje Tori Paru kae . Nonore icare boere turugadu . Boe ewai ure turugadu . Boe ewororo ure turugadu .
Nonore Boe ere kiogo bu jodo aorato .
Aije aregodyre . Kodo mato Boe etae jii ... mato .
Eridure togi toro . Ere roiwado , ere jorydywado , egore : awuji , awuji .
Icare etaregodyre apo ty ... mugumodewo kae (aije muga kae) Uw ! Jekarere taregodyji tumuga kae , dytabo akore : br ! br ! br ... ! 
Aku akiwarogu jekarere jamedy , akore : ps ! ps ! ps!
Icare badojeba ure turagojedo Roia Kurirewy tabo , aregody keje .
Oinore akore ji , akore ji ... ure akedydo taci!
Dykeje ure paruiado .
Ure paruiado du akedu keje , ure Cibae Tawadu ure pemegado pugeje .
Ure nowy akedydo , dykeje ure Kiege Barege epemegado pugeje , jii barogwa kodody kae . Akedure rugadu taci .

Nono , ere mugudo bai tada .
Ca ! Eragodyre uke joki , ere iro bu uke joki . Akedure , icare ere paruia pemegado pugeje (Marenaruie) .
Dykeje icare ere ika akodo uke tabo , baito . Ure ciemagu jugu jugu jugu , tuge kae . Ure tugeragu ji . Ere iogwarido ji : Wo ... ! 
Ure mugudo ty ... Ure kowyje . Ere ika akodo ji pugeje , cewy ui kowyje dyji , kuiada kuru ko dyji . 
(Ire ikeragu ji , ire imugudo , ire kowyje . Imire uiadure imi dykodi) .
Icare ure tudaria maku tuo ai (Uore Aokaidaga rema , uo remawy ) .
Akore  No ... no no hu ... hu ... hu ...!
Icare egore : Ica , tarago .
Egore M ! m ! Marigu !
Icare ere ika akodo pugeje jii toro uo uwai kae .


Icare eragodyre , egore : Meririreno tuiaieice tujebacewy tuwaruboro Arirewy okwa iekorireno .
Ca ! Ere nowy roia akedydo , dykeje icare ere aroe etudo .
Egore Taiodo ewygeje , iwo itaimo , ikugudugody boeru koia .
Egore Uw ! MarigUw ! 
Egore M ... ! M ... ! Wao ... ! Wao ... ! 

Meri rekodytabore icare ere tugera bu Mano uwagedu ao keje .
Ere tugera bu Ecerae etao keje . Egore Ps ! Akagogo .
Ino Ecerae eiame dyji .
Ere tugera bu Buturegadu (uwagudu) ao keje,
Egore Tamigi ... .
U ... ... . .(4x) m ! m ! m !
Egore Tamigi ... .(2x) 
Io ... ... ... m ! m ! m !
Egore go go , go go , go go , go .
Aroe Moriboe
Egore m ! m ! m !
Cuku cuku (20x) 
m ! m ! m !
Aroe Jakomea .
Egore m ! m ! m !
Cuku cuku cuku (20x) . m ! m ! m !
Aroe Tugodoge (Taqüarinhas)
Egore Gu ... Gu ... Gu ... Gu ... 
Aroe Kuiada
Egore Ere re re re re
Ere re re re re
Aroe Kuiade
Egore m ! m ! m !
Gae ... gae ... .gae ... 
Gae ... gae ... gae gae m ! m ! m !
Aroe Nabure 
Egore m ! m ! m ! cuku cuku cuku (20x) m ! m ! m !
Aroe Aroecebadoge .
Egore wi wi wi wi wi!
Aroe Kurugugoe . 
Egore m ! m ! m ! m ! m ! m !
Aroe Odoge . 
Egore Kae gr ... ()
Aroe Tubore .
Egore m ! m ! m ! gr ... kae ... !
Aroe Koge Jerigiare 
Egore Cuku cuku (20x) .m ! m ! m !
Aroe Koge Bakororo e Aroe Koge Kujagurewy . 
Egore Bu ... bu ... bu ... 
Ia akore : Bu ... ri , bu ... ri!
Aroe Adugodoge , Aroe Adugo Meri . 
Egore Ao ... ! br ... !
Aroe Adugo Oro . 
Aroe ere ciemagu cuku cuku cuku
Egore M ... ! m ... ! m ... ! m ... ! 
Aroe Okoge , Aroe Okoge Cibaiari , Aroe Okoge Kigadurewy , Aroe Okoge Eimejera . Aroe Koge aredy  . 
Dykeje eiamedu boe . Emagore .
Ia akore : M ! m ! m ! Cuku cuku cuku M ! m ... ! 
Aroe Iturawore . 
Ia akore : M ! m ! m ! Cuku cuku cuku M ! m ... ! 
Aroe Bokodori Corewy , Bokodori Kujagurewy . 
Ia akore : M ! m ! m !
Ha ! Ga ga ga
M ! m ! m ! Cuku cuku cuku !
Ga ! m ... ! 
Aroe Bae 
Ia akore : M ! m ! m ! Cuku M ! m !
Aroe Okoge Corerugue . 
Ia akore : Ka gagaga
Aroe Joware Bakarae 
Ia akore : Ga Ga ga ga M1 m !
Aroe Kagae . 

Icare Aroe akedure .
Icare Aije ako aregodyre (Kaigu ure akodo) . Okiwa ako aregodyre .

Icare ere parudo .
Akedure dykeje ere Bure Tawadu to pugeje .
Akedure dykeje , ere baporogu reko Aije Paruji .
Akedure dykejere icare ere Jokurega towyje pugeje .
Akedure dykeje , ere Cibae Tawadu towyje .
Akedure dykeje ere Aroe Enogwari towyje .
Aroe enogwari akedure , ere nowy Aroe Maiwy rerudo .
Ere nowy Aroe Maiwy rerudo du akedu keje , eregodyre apo Aije ae .
Akedure dykeje icare Aroe eregodyre apo (Aije apo) Bororo kae .

Icare ere etudo , dykeje icare ere Marenaruie pemegado pugeje .
Marenaruie akedure dykeje ere Aroe Enogwari pemegado pugeje .
Dykeje icare ere Roia Mugurewy boeco ji wy pemegado pugeje .
Akedure dykeje ere Roia Inoro pemegado pugeje .
Akedure dykeje ere Aroe Ekeroia pemegado pugeje
Akedure dykeje ere Kiege Barege epemegado pugeje .
Akedure dykeje ere Ekurewyge pemegado pugeje .
Akedure dykeje ere Roia Kurirewy Koborigody pemegado pugeje .
Akedure dykeje ere Aroe Enogwari pemegado pugeje .
Akedure dykeje ere Roia Mugurewy Merijiwy pemegado pugeje .
Akedure dykeje ere Ecewy Aroe Maiwy Kudydody pemegado pugeje .
Akedure dykeje ere Cibae Tawadu pemegado pugeje .
Akedure dykeje ere Tuguo pemegado pugeje .
Akedure dykeje ere Roia Kurirewy pemegado pugeje .
Akedure dykeje ere Juredoge epemegado pugeje .
Akedure dykeje ere Kiege Barege Kurirewyge Epamegado pugeje .
Akedu keje , ere boe eture aroebo poboto tabowy juredoge ere epemegado pugeje .
Akedure dykeje ere Aroe enogwage parudo .


Akedure dykeje icare boecodure , dytabore icare ewadodyre .
Egore Imedumage , itore , iorubodarege , inodowyge , icare imagurumode iemaru paga tabo tyje  . Wojere ikodumode . Itaregodymode butao oto butu tabo . Egore .
Etaregodymode adugo biri tabo , nabure apo , kudoro apo , aroeceba , kuruguga , okwa , rie , ipo cerewy , kugu , tagogo apo . Etaregodymode apo , icare emode ewureagurudo
Oino . Oinore Boe erore , Boe egore . Mare nowy roinowyge eimore nonogo , eimore kidoguru , eimorigogure .


Icare cedyre apo . Cegodo apo jii ... Nowy kuruga kae .
Cere mugudo nowy , nowy kuruga tada . Cere nowy boeburireboe kado ta ... cere jado . Cere nowy kodo me : jodo oinono toro kuda .
Akore  kurururu .
Akedure dykeje icare akogodyre , akore : pr ... pr ... pr ... 
Uture Itabore bogai .
Oinore ure . Boe ere pu tugu kurugato . Uture Bakororo bogaiwyge eture toro Bakororo bogai . eiaruru kodu awadure toro Bakororo bogai . Boe ewiapaga awadure etui toro  dyji .
Uture Itobore bogaiwyge , boe ewiapaga awadure etui toro  dyji .
Cere ipo raicigore bure tugu nono nowy cere tugu pobo towo keje .
Dykeje icare cedyre , cegodo jii toro bato . Cegudure akogo kuru roguce .

Boe eedu jaegirire woje tugodyrewy boe keje . 
Icare boe ewire , boe ere pu ra kujagudo , pu ra pemegado . Dykejere icare Boe ewarudure nowy tuwobe ra tabo , jaro tabo , puredu ty ji karega , jaegiri . Cibaiari bogai , Kuogori bogai .
Boe eno baadody makaguragare dytabore boe etaregodyre nowy tuwobe rarogu tabo , jaro tabo , nowy Cibaiari kae , nowy Kuogori kae . Aidure Cibaiari jiwyge ere tuwobe eiaro mugudo Cibaiari tada . Aidure Kuogori jiwyge ere tuwobe eiaro mugudo Kuogori tada . Ca ... dykejere icare ere tugirimi . Dykejere icare ere taodo adugo bogai , aigo bogai , aipoborewy bogai , rie bogai , ipocerewy bogai , ratugeru bogai , merirogu bogai,
Kugu bogai , tagogo bogai , bi bogai , tugodaga bogai , coi bogai .
Oinore ere pu morido emaboere 
Oinore boe ere tugiarigody akedydo taboboere . Nowy inodurogu boe kejere boe ekiarigody akedure . 

Inagore  Icare itymode pugeje toro Guiratinga kae .
Inagore  Uw ! Itore , iorubodarege , icare itymode . Mare iragojemode biegatu woe Guiratinga keje , iwo ia boerogu boe ikeragu awara epace . Iworogu ko ty ty ty awaraji .
Icare cedyre .

Dykejere icare itonaregedu akagodo ji taregodywo .
Boecore nono Guiratinga keje dykeje icare aregodyre .
Aregodyre , icare ire okwagedo tapira mokuro kuruji . Mare nowy imaragodyre aiwy braedu tapiradoge emoguro kurunure ai rugadu . dykodire iroino ji .
Kocare ire iiagurogu bito .
Icare ukare togwagirido jiwy merire pobe puibiji . 

Dykejere icare Bakuri (Atílio) aregodyre awy Meruri piji toro imarido tabo .
Aregodyre , inagore : Mato ! Pagonaregedurogu aregodyre . aredy  rogure ema .
Akore  Uw ! Icare akodumode cedabo .
Inagore  Uw ! Kodiba ? Inure ie kurido tagaregodyji , ikoduwo akabo .
Rogu pega kuricigore .
Akore  Inoba boere ji?
Inagore  Kuri rogure pegare .
Akore  A ! Are ao pegodo?
Inagore  Boro ! Ikare ao pegodo .
Akore  Aró ... ! Ao pegodo !rogu pega nure!
Inagore  u !

Icare iregodyre toro Pe . João (Durure) ae .
Akore  Uw ! Caitado!
Akore  Tarego Dotô Sidoro bogai .
Akore  Kiarimode dykeje , imire imode ao pegodo .
Inagore  Bakuri , arego bogai .
Akore  u !
Rekodo bogai . Aregodyre mato . Akore  paduiagu toro . Kiarikare .


Cedaregodyre ae . Ure tugeragu ji . Akore  O ! Mulher ! Dá este remédio , ele é bom para ela .
Itaiwore ty ... Binure kodi karega .
nowy compadre doutor oreduje akore : O ! Coitada ! Akore  Vamos .
Inagore  u !
Ure turemo ia tuwaito . Ure tugeragu jorubo kuruji , (agulhai) , ure bu oino i ra keje . Ure agulha bu perarogu kajeje je ... 
Ure uragodydo , akore : E ... e ... e ...!
Uw ! Ikiarigodyre!
Icare ure tugera ra piji , akore : Icá , meri rekodytabo ature mato apo pugeje .
Inagore  u !

Icare ityre apo . Ire aroiarogu upodo apo . Icare itaregodyre iwai kae .
Bakuri aregodyre , akore : Cedunure . Aroiwado .
Inagore  Uw ! Iroiwamode .
Icare ire ikera pemegado inoroerogu boeji , ikerogu boeji . Icare ityre .

Ikodo jii . . Ikedure oino ji , ikodui goro goro goro .
Itaregodyre Kai-Kaito . Icare cere pagado kajeje ta ... dykejere icare ure togwagirido .
Cegodo jii ... cere baado , meri rekodugody tabo .
Itaiwore : Ure togwagirido .
Inagore  Ema rugadu , ema rugadu , ema rugadu !
Icare barogwa kododyre . Cedure pugeje jii ... cedaregodyre Amige Eiaoto .
Cegodo jii ... cedaregodyre Tesouro kae . Cegodo jii ... Cedaregodyre Areiado kae . Cegodo jii ... Jaruruto .
Cewire cege boi koia . Cege boire cei .

Icare cedo kare etae . Cegedo amare karei .
Oecerewyge etawadu .
Icare cere iarogu kowy cegeje ty ... icare cere ko .
Dykejere icare imarido aregodyre . Cere cewy kare ewarigu imaridoto .
Cerore ta ... Cai cedyre kodi .

Cegodo jii ... cere baado Pae Eiao okwai . Ceregodyre toro to kare ewogai . Uw ! Oinore oecerewygere ty tu .
Icare cere cedaredo eto kuri cuku .
Akore  Arego mato , arego mato!
Inagore  u !
Akore  Buke ! Buke!
Icare ure bito . Ka awadure tyje  . Ire peguru tawyje ty ... 
Icare cedyre . Cedure jii toro ceda kae . 
Cere jorugo ta ... cere nowy buke peguru , aka , cere tugu ty ... cegeje . Cewy karere cere ekido .
Inagore  Tarego buke bogai . Ka biega karegure .
Egore A ! Itaidukare!
Inagore  Imire iregodymode bogai , mare barogwato .
Icare ityre bogai . Ikodo jii ae . Ire itugu ji ta ... Ikodo apo jii ... Itaregodyre apo . Ire barigu kuri tuku . Ire bowyje oiagi pa , ire mega bu oino nowy imarido me keje . Ire mega awubowy bu oino me awybowy keje . Ica , akado ! : oinore kare .
Icare cedyre . Cegodo jii ... cedaregodyre woe Meruri to . Cedaregodyre boeco ji  .

Barogwa kododyre , icare ityre woje pugeje . Iture iwure tabo woje , Providência kae , iedaga bogai , imarugo bogai , eerduwo cewy Helenaji . Pitorire oino ty ... 
Icare itaregodyre toro iedaga ae , imarugo ae .
Ca ! Icare ire itamudo ty ... 
Icare itaidure iwo iedo .
Icare inagore : Iedaga , icare akegodyre ii iwo aredyroguiedo .
Akore  Uw ! Marigu paduwo .
Icare cedyre . Cegodo jii ... cedaregodyre meri pagaia keje Kieria paru kae .

nowy ceroino bogaiwy boe eimejera iere Tiago . Emare mugure toro Kieria paru keje .
Icare imagore ji .
Inagore  Awogaire iroino . Icare akegodyre ii awy itonaregedurogu kodi .
Akore  A ! Uw ! Kado ! Iwiagodynure . dykodi icare akaregodyre oino akaobiji . dykodi icare imagokare oino awogai . dykodi icare pakare iedo marigudu .
Akore  Uw ! nowy akonaregedu puredugody rumode mato .
Akore  Boe kuru boi koiare ire reko toro okwaboarewyge etae .
Inagore  u !
Icare aregodyre okwaboarewyge ebo .
Inagore  Itaregody!
Akore  Uw ! Akaregody rabodu !
Akore  Akudu pemegado okwaboarewy kuruce .
Inagore  Uw ! Ekuru kurido!
Icare inagore : Akegodynure ii awy aragoji .
Akore  Uw ! Ema rugadu . Kode , amode aeku bu ty toro ia tagie bogai awo bu keje .

Icare Bentinho akore : Uw ! Boe bokwaka .
Akore  Pagie Buke , Apogo , Juko , Pai , Iwe .
Inagore  Uw ! Ema rugadu !
Icare meri rekodure , care ire kujagudo , ire nowy pitorirogu kujagudo , pemegado .
Icare ure ierogu pemegado .
Akore  Iemode Paiwe Egiri
Akore  Iemode Kugoe Egiri .
Akore  Iemode Kaidagaredo .
Inagore Tiagoji : Bu bapera keje .
Akore  Uw ! Ema rugadu . 
Icare ure bu bapera keje .

Ire kiogoaro bu keje , nowy bapera keje . Icare cere bu baku keje .
Icare Bentinho uragodyre . Ca . Dykeje icare ure maku Joku Joru ai (Iw .)
Akore  m ... no no hu . .hu hu ...!
Akore  Ica ! Akire akanagodyre paragoji .
Icare ere baku maku inai . Icare ikimadure apo . Inagore  No ... no no hu ... hu hu ... 


Ca ! Icare boecodure , dykeje icare Bentinho uwadodyre:
Uw ! Kodire inagoino tagae , taragodywo irago ie paruji .
Ocagodyre tuiegare tabo , cai turagodymode  dyji .
Icare uragodyre . Uragodyre boetojiwy uiedaga Bentinho (Aigo Kurirepa) .
Uragodyre rekodajiwy , finado João Garimpeiro (Joku Joru) .
Uragodyre rekodajiwy , finado Tiago (Toiaga Kuri) .
Rekodajiwy , iedaga Vito (Araru Kurireu) .
Rekodajiwy , imi (Okogere) .
Roia Umanarewy awadu jii barogawa kodody kae .
Barogwa kodody keje , Kiege Barege kodure .
Rekodaji Bakororo Ika .
Rekodaji Kidoguru Para , dytonajire kidoguru tugodyre to , kiogoagiri tugodyre to . Ucarugomage ere kiogoagiri tugu to .

Du akedu keje , uiedaga Bentinho ure iedo .
Ure tugeragu ji , ure aogado baruto , akore:
TAWIAPAGADO MATO IRAGO PEGA IE rogu ji , IE ROGUJI!
IRAGO PEGA JIRE TAGAGORE PAIWE EGIRI , OINO , PAIWE EGIRI , OINO!
AWU TAERUBODAREDO , awy TAGAREDO URUGUREUDO,
AWU TAERUBODARE , awy TAGARE TUGURE ETUO
ENOROGUBUGU , ENOROGUBUGU ... ! 
Icare Boe ere iogowarido : Wa ... ! 

Icare Bentinho uragodyre pugeje , akore:
Meriri kaiare Bakororo
Okoge kaiare Bakororo
Cibaio kaiare Bakororo
Kuoko kaiare Bakororo
Juruci kaiare Bakororo
Icare akore pugeje : (Ipare ewugojewy Roia Gigudu)

Oie Bakororo akowo ipare ewure rerudo
Oie Bakororo akowo ipare ewaga rerudo
Oie Bakororo akowo ipare enogwa rerudo 
Oie Bakororo akowo ipare ekeno rerudo
Oie Bakororo akowo ipare ewia rerudo
Oie Bakororo akowo ipare etaio rerudo
awororo ja torito .

Icare ure Poro coiwo pemegado pugeje , akore:

Poro Coio ipare enogwa porodody ipare
Poro Coio ipare ekeno porodody ipare
Poro Coio ipare ewia porodody ipare

Akedure dykeje akore : No ... no no hu ... hu hu ...!
Icare ure togwamu ji pf pf pf!
Ca ! Akedure .

Icare imagurure pugeje .
Inagore  Itumode woje . Tubore kodu boire ii .
Egore Uw ! Cemaragodae kuricigore , kodi icare cegodymodukare akabo .
Mare amode iage kugure etorudo mato iwogai .
Inagore  Uw ! Oinore iromode .
Mare nowy tubore ekuricigore , emagaguragare nowy Nonogo Ikaguruji .
Tuborere , Pawere , Rokoere . Dykejere , jetoboere , kare kigadurewygere mito mito ekao .
Dykodire , boe kimo . Iwure jonure joruto ituwo toro .

Icare ityre . Iegarere itu tabo . Ikodure toro jii toro .
Ire itamudo ty ... ia ituguru ao keje .
Inagore  Kajao ! Ikuduwo poboce jao .
Iregodyre toro pobo bogai , nowy ituguruto .
Inagore  Ipagudure jure bogai , mare , pobo boire ii ! Pobo boi koiare icare imode juredo ikowyje .
Iiore toro gogo gogo , awy merireboe eguruto , awy podoja ikuguruto gogo gogo , pobo bogai .
Ipagudure jure bogai , mare pobo boire iwururugodydo .



Icare iorydyre poboji . Ire inogwa bu pobo keje . Ikare pobo akudo .
Ire ie to co pobo rorogody inoduto . Nowy pobo rurugodyre , mare ikare inogwamu ji . Ire inogwa to co toro to rugadu .
Icare ikudure . Icare irore u tuku .
Inagore  Pss pss ! Ceboere ! Oino gurá ire maigody!

Icare cedyre pugeje (imire , nowudore , nogwaredy  rogure , Linore) .
Cegodo jii toro . Cedaregodyre awara paru kae . Cewudure nowy cegodymode jiwy awaraji paci . Cewudure ji paci .
Cedaregodyre toro boito paru kae .
Inagore  Woere ia poborogu mugure woe .
Inagore  Pobo boire ii pugeje . Pawo pagamudo jao . Imedugodyre .
Icare ityre toro . Itaiwore : porogu meture , ridobo oinore tyje  .
Icare ikudure . Ire ekudydo jamedy . Icare ityre .

Inagore  Marigu , paburedugodynure .
nowy iedaga uwai mugure nono .
Inagore  Pabadumode woe , awy iedaga uwai keje , dykeje icare padymode nowy tubore etae .
Icare cegodo kuri toro nowy iedaga uwai kae . Cere ceremo to jii . .
Ceboere ! Aró!
Icare cere cege aroe kugurogu mugudo ty ... Cewy cege okwaru tugu jamedy .


Inagore  Iwo iwy . Tamago kaba ii . Nowy ike okwaru kodu kidure , tare iedadydo . Kode , ikudumode kuruce iedadu tabo .
Icare inudure jii ... Dykeje icare ere iedadydo .
Egore Iogwa , aedadydo ! Akuduwo okwaru kuruce!
Icare inagore : Atu pa , ikuduwo?
Egore Atu reo .
Icare ere atu makinai . Ikudure kuruce ty ... 
Dykeje icare barogwa kododyre . Icare imagore ei pugeje . Inagore  Pae kudumode iagei dykeje , pamode kurudo ei .
Egore Uw ! Uw ! Uw ! Oino rugadu .
Mare kuro kurire nono jamedy .

Icare cegodyre , cegodyre . U ... ! ceerdure ei rugadu .
Dykeje icare cedaregodyre iege etae .
Nowygere emagare rugadu . Kodi icare nowyge eire icare cere kurodo .
Cere boe to kuroji pi pi pi!
Uw ! Ekare turawyje ! Ewire ty nowy tuieda keje rugadu . Kodire cenure kodokora , kodorabo oino cenure tugu ei jo jo jo je .
Dykeje icare cere ekeredo kodoto mè , mè , me .
Uw ! Ca ! Cere etagedydo .

Icare cere egorido , cere etugu . Icare cere ko , cege parinarogu tabo , jurogu tabo .
Ca ! Icare ceguredure . Icare ceegarere!
Dykeje icare cere ekeredo kodokora keje .
Icare cere ewy kamo keje . Cenure ekido .
Cere etawyje , etawyje , etawyje pu koda piji .
Oinore cere etao otodo .
Ca ... akodure , icare cere etugu kodoto , cere iage etugu saco to . Cere iage ekowyje . Cere cedugu iagei .


Icare cedyre ebo . Cegodyre ebo jii ... Cedaregodyre ebo bato .
Oinore boe erore cedae ! Tuiogu tabo
Egore Irago , iwagedu , inodowy , ikewo ia , ikuna , ikerogu biegado tyje  .
Iage egore : Boe eimejeranure aki . Aedori kaba ii . Ikuna . Itaregodyre awogai .
Inagore  Uw ! Imireo .
Inagore  Boeka ! Itaidukare iwo inogudydo .
Icare ire ekuna , ire ekuna , ire biegado ty tu ty etai .
Egore Bure ... ! Bure! Aro rakare ty woje . Kocare imode iokurogu tawyje ai .
Boekimo ! Ioku okwanure itaorato , ike boi koia . Icare aroino . Kodi icare amode ioku tawyje oino .
Inagore  u !
Iage egore : Bure ! Atudo etae pugeje . Ikoduwo akabo ma , iwo ikeragu iage kugurei ikeje .
Icare inagore : Uw !rogukowyje tyje  . Tagaba morido . Mare tawia paga kaba ipiji . Tadydo ty tu Igreja kae , ma , iwo aidugiriwo pagerogu bogai pugeje ma , paegarewo jii awy boe akedu kae .



Ca ! itukare pugeje . Wojere ityre woje pugeje .
Pe . César makore iwogai . Pe . Bruno (Mariano) makore ii , akore:
Pe . César akore akie .
Inagore  u !
Akore  Aki , Iori , Kupé (João Garimpeiro) , Atílio .
Egore Inoba akore?
Inagore  Uw ! Pe . César makore iwogai .
Egore Kaiba?
Inagore  Woe , pobo paru keje (Jakorewyge Eiao Paru keje = Barra
do Garças) .
Icare cenudure .

Egore Ia aredy  kodumode tagabo .
Egore Ioguduba?
Egore Na ... Aroe Etarago (Clélia)
Egore Ema rugadu , ema rugadu .
Barogwatore icare cenagore : Marigu , marigu . Tabagudu kaba!
Pawi moduka .
Inagore  Urakudu ? Bopedoge eiao tore padymode . Oino .
Cerore taci , cai cedyre kodi .
Boekare ! Cegodo ta ! U ... ! Imedugodyre .
Cedunure meriri rerewy tabo mare awara pegare , kodire re pegare cedabo toro Jakorewyge Eiao Paru kae .
Cenudure nono . Pe . César koiare ure cenogwagedo .
Pe . Guilherme mugure nono jamedy .
Icare cere cegeragu cegerogu ji : Aroerogu , pejorogu , boekagururogu , jukudurogu , carogu , joru kuru .

Pe . César akore : Já arrumou mulher para a turma?
Pe . Bruno akore : Já está arrumada .
Pe . César akore : Cadê ? Olha lá .
Icare cere cegeragu cegerogu ji , cemode kowyje awara kejeboe roguboe , cere barigu meriri rereuto .
Icare cedyre . Cere cegirimi ceibagi pugeje . Cedure Xavantina kaewy awara paru kae . Cewudure ji paci . 
Uw ! icare cegodyre jii ... boeco ji  ta ... 
Uw ! Icare ikiarigodyre ! Ceroi boeco , jitu  dyji .
O Pe . César perguntou : Já arrumou mulher para a turma?
O Pe . Bruno respondeu : Já está arrumada .
O Pe . César disse : Cadê ? Olha lá .

Icare cedaregodyre braere tori bu moto bu , itoguru maerewy kajejewo kae . Iogugudure (estava com receio) caminhão aregodymode pudogi dyji (medo de choque de carros)
Icare cegodo ia tori paru gajeje . Cedaregodyre ia boku (campo) ureoreboe kae . Cere cemugudo , cegigurudure .
Braedu akore : Woere nabure eedure woe , kuide eedure woe .
Icare cegodyre gu ... Cedaregodyre nowy kiege etae , nowy nabure etae . Egore Ra ... ra ... ra ... ra ... 
Care cedaore etae : Kuide etawadu !
Care Pe . Bruno akore : Pabaduwo woe (Cewy Pindaiba keje)
Inagore  Uw ! Boe jokodu ! Nore korinure iokuji . Panuduwo woe .
Makore ia prefeituji (ao encarregado da corruptela) : Ia bairogu maku cenai , cenuduwo tada biega tyje  , barogwa kodody kae .
Mare barogwa kododynure jamedy . Boe awadugodyre .
Icare cenuduiagu , mare cenudukare . Cenudurogu pega pega tyje  Pe . Bruno aregodyre , akore : Mato ! Taguduwo café ji , leite ji . 
Icare cedyre toro , cegudure ce .

Nonore cebagudugodyre . Ceerdure Kaiamodogei nono , icare cebagudure ece .
Icare cedyre . Cegodyre ce ... ! Icare cedaregodyre Xavantina kae .
Itaiwore tyje  ma ... moture ! Boe emugu reore emugure . Etaianure , du moture!
Icare Pe . Bruno akore ii : awy caramelo pacote reo .
Akore  Udo oino pobe ma jewy metuia bokware kaiamodoge etai .
Icare inagore : u !
Ia jepado ... taci . Makore ii , mare iordiwakare bataruto .
Icare ire cewy karameru makai .
Dykeje icare jekarere , ogwarire .
Mare nowy tumagoi ii dytabo ogwarikare , boekorinure ji .
Icare ire nowy karameru makai dykeje icare jekare padure boe paruji nowy tuge karameruji .


Icare makore toro ia tonarege ewogai rabodu .
Akore  We ... we ... we ...
Pobogodoge ego reore akore , tumedage ewogai . Icare ure nowy tumedage etarego . Iage emerure , iage eregodyre , nowy tumeduia oiogwari paruto .
Icare ere tudo pui mato itae . Oinore enogwa tugure .
Icare ire nowy karamerurogu udo pobe ty pobe ty etai . Iogugudure akedumode dyji . Dykodire ire udo ty pobe ty pobe ty .
Eegarere ji , egore : Cawidi ! Cawidi ! Cawidi!
Inogwarire egoino ii ty ... Mare ipagudure . 
Icare akedure eto rugadu taci .
Mare ure turugadu ei jamedy , kodire ekorigodykare ii .

Nonore Pe . Bruno akore : Akire apadymode baawadu keje (na varanda) .
Ure aroia kugudugody (cobertor) udo pobe puibiji ikuda , kuga okwa .
Dykejere ure ia bu iwygeje . Ure udo pobe iwygeje .
Akore eidugodymoduie ii , dykeje etugo remodukare ito .
Icare ipadure woe . A ! Nore korire iokuji .
Ire kruca (cruz)rogu bu iwygeje . Icare inudure rugadu Krai jii ... je . Iedadure kagarigadoge egogody keje .
Ire imugudo , ire iemaedo ty ... Icare ikiarigodyre . Ipagudugodynure ! Kodire imearydaere iregodywo , iwo iwiado , ipagudu koia Kaiamodogei . Boe pega jagu nure!


Icare baragwa kododyre . Icare cedyre toro ururogu bogai , ceguduwo ia mokuro kururogu bogai .
Icare cegudure ce . Cere ia amireurogu ko tabo .
Dykeje icare cedyre .
Padre akore : Padumode kuri , meri joku otodai .
Aregodyre mato baigadoge ebo cewaigace : Carabinare pobe ma awy metuia bokware .
Dykejere awy jorubo kuru boere . Cenoroe kuri remawy nure . U ... ! Icare cedyre .
Ia policia kodo cedae , akore : Cekare Kaiamo bito awy baiga tabo .
Akore  Jepara tabore cere Kaiamo bito . Jeparare cere Kaiamo bito tabo .
Ipagudure nowy akoino dyji .


Cere cerawyje rugadu . Motor tabo cedyre . Ere pobe .
Pobo iere Pobo Kurirewy (Rio Grande : o Rio das Mortes) .
Cere cewy baigatu tugu , cere pemegado .
Oinore kaiamodogere tudo ! 
Emagore : Egore Padre Pedro ! (Pe : Pedro Sbardelotto motoristanure ema)

Cegodyre , cegodyre , cegodyre . Ceerdukare iaboe boeji . Kaiamodoge eire ceerdure ty ... , ceerdure ty ... 
Icare cedaregodyre ia karo pegarewy ai , ure nono aijedogere : raire!
Icare ia braedu motorista Daniel , itogodyre ji pa!
Icare ure taredy  pu ... Boce kodi ukare cewogwado poboto . 
Icare Pe . Bruno akore : Pagowagewo .
Icare cenogwagere . Cegerogu pemegare .
Icare akore : Pamodukare pagamudo . Padumode rugadu . Icare cenogwage akedure .


Icare cedyre rugadu . Cegodyre , cegodyre .
Icare Pe . Pedro rekodure cebiji nowy motor metuia tabo .
Cegodo rekodaji nowy ceno motor tabo .
Cegodyre oino awy boe kudu kae , pobore kudu kae (chegamos a uma correnteza) .
Cere ceiodo paci . U ... ! nowy Daniel ure tugera ra nowy motor piji .
Ure tugana jado , ure tuwudydo toro ikato .
Mare nowy ika jetorododyre nono awy caminhão je epa reore , du ure mekido woje woje pobore iku rekodaji , nowy boe pegarewy ku dyji . 
Cedaregodyre nowy pobo pemegarewy kae pugeje taci . 
Ca ! Icare cedyre . Nowy Daniel binure , mare bi karega ure . Unure tudo oinono .
Emagokare ji . Ire je jetorodo rugadu . Nowy Atílio maragodyre nowy motorji . Ire je jetorodo rugadu .


Cegodo jii ... pugeje . Icare cedaregodyre ia kare etae . Cedaiwore poboto woe .
Inagore  O ! Poboe . Poboe!
Meri rekodure , Meri jeture ty ... itura otoji .
Icare ... Uw ! Cedaiwore nowy karei , dykejere icare itaiwore cedododai pugeje .
Itaiwore ma , Pe . Pedro ure tugana aogado to Chapéu tabo pugeje .
Care ia ipo bigody kadody padure woe .
Cenagore : Ure tugana aogado chapéu tabo pugeje .
nowy chapéu gu gu .
Cenagore : Okware pugeje , okware pugeje .


Icare cegodo toro ... ceepadure nowy pobore kudu kae .
Nowure icare kokare rabodu .
Oinore ko rogure tyje  .
dykodi icare nowy ceno motor jeture ia toriji rugadu pao ty tu tu
O ... ! Ure tugado rugadu !
nowy ikare tumegido oino paci oino , nowy tori parakujagu otogajeje (contra o muro de pizarra) .
Nonore icare cere cegeragu nowy ipoji . Cere oto to nowy tori ototo . Ca ! Rakare rugadu .
Kocare cerore oino ... Nowy pobore rekodaji rugadu , oino cebegi .
Ca ! cedaregodyre toro nowy pobo butugureuto taci .

Ca ! Cere nowy ipo tugu poboto ju ju ju ju .
Cegodyre toro nowy ika tabo toro gu gu , toro kugaru kae , nowy cemedage etae . Etukare cebiji .
Cere nowy ika bu ty ... cere cedawyje piji .
Pe . Bruno akore : woere amugure woe , akowagewo awy bokwadoji , jii akedu kae . 
Urade ipagudugo .
Icare ure nowy ika jeto nowy tumeduia opoji .
Cewy bukigu kurirewy ure kogudo nowy motor ra tabo tuku . Ure kogudo ceno ika okwa tabo tuku .
Meri jeto ty ... apeadu (caroço de babaçu) paru kajeje .

Meri rekodytabo icare cedyre .
Akore  MarigUw ! Marigu !
Cenagore : u !
Iku raire oino jice . Ure tumugudo cewuji taci (uma canoa puxando a outra):
Rore ta ... cai turegodyi cedabo kodi .
Kodure m ...!
Icare nowy Daniel ure caminhão joku pemegado . Ure udo pobe , ure metuia jeto woe , ure metuia jeto woje (pôs um de cada lado) joku uruguwo oino jice pobo oiaji .
Awy joku urugure oino , awy joku urugure oino woje .
dykode ure awy urubaru okwa awadydo , ure awuia awubowy awadydo . Ure pobo oia awadydo .


Icare cegodyre . awy apue , awy uwae , okiwoe , emugu awadunure ty tu urubaru gajeje .
nowy Daniel itore ei . Ure ewido , mare cekare cegeragu ei . Icare Padre korigodyre ji . Icare itogodykare ei pugeje .
Cemerure jii boeco ji  . Cegiarigodykare . Ceeku aidunure awy baregei .
Icare cedaiwore kuri ia joru kae , urure jiice .
Icare Pe . Pedro akore : Agora mesmo nós vamos chegar na corruptela dos brancos .
Icare cedaregodyre . Ure nowy ika bu awara paru keje .
Braere turawyje mato . Ure nowy emare (malas deles) maku etai . Ure awy ekodobo maku etai , eno baú maku etai . Emagore bogaiboe ure maku etai . 
Emage jamedy , ere tapira mega jamedy maku cenai , cegeje .
Ceegarere ji , cenagore : Icare pamode tapira kodu maiwy ko!
Iwiagodyre nowy corruptela ie piji .


Icare cedyre pugeje . Cegodo pugeje jii , icare cedaregodyre ia braedu ae pugeje . Nowure iere Preto nowy mugarogu iere Preto jamedy .
Dykeje icare cedaore ia joruguji pugeje . Ure cewy tumeduia ureore .
Cedaiwore jiice kae tooro .
Egore O ! Mestre . Mestre roino .
Mare nowy ceno motordoge eiaruru rakare , dykode meardure toro nowy ceno motordoge eiaruruji . Dykodire aiwore mato cedogi . Ure jorugudo mato cedogi .
Icare cegodo jii toro ae . Ceburedugodyre nowy o joru kae .
Cewy brae egore Lanterna lanterna oino jiboe urugu . Urugu moture cedogi .


Icare ceiore pododa paruto tuku .
Cere ikadoge eibo padydo (viramos a canoa) nowy awara paru kajeje . Du tonajire u ! ! awy pijire iwiakurure (estava lembrando) boe ewogai .
Uw ! awy roko , awy oecerewy , karo kigadu ! Oinore egigadure ceiogi pppp .
U ... ! Padre akore : Tagaba tageragu ei , tagaba tageragu ei ! (Deixa , deixa) .
Eiore toro awy ceno saco . ceno mala , ceno caixão,
cege tapira kodu , ceno joru kuru ja meriri kurirewy poroto toro grai grai grai
Ewure egore : p p p p!


Boe awadugodytabore cedaregodyre .
Mestre akore : Já está clareando . Kaiamo está maguru .
Padre akore : Muito bem !
Padre Pedro akore : Muito bem ! Graças a Deus ! O ! Que bom !
Icare cerudure ta ta ... ceerdure Geraldoji , ceerdure finado Simãoji .
Finado Simão oragudure akore : A ! Ioga bogaire ikiarigodyre . Macare tagaregodyre . Icare iegarere . Icare iedaga akaregodyre jamedy !
Inagore  Uw ! Itaregody , imeardure atui mato dyji , dykodire ire iodo iwygeje mato awogai .
Akore  Cere turubare edo pobe . awy kuruga keje ceroino ei .
Icare Pe . Bruno akore : A ! que bom . Vamos fazer logo uma farofa . 
Mestre Jorge akore : Agora mesmo vou pelar eles .


Mestre pemegarewy rugadu . Jekarere . Oiogwarire ! Rekodure woje .
Akore  O ! Bororinho chegoUw ! Muito bem , muito bem !
Aqui não tem falta . Tem farofa , tem ovos , tem tartaruga , muito , muito .
Ceire akoino (Me . Jorge) . Cedaore ji ty ... Cenagore : Uw ! Mestre pemegarewy radeo ! Awure icare
Aroe Eimejerare rakojedo turugu oia bukeje rugadu .
Ture tabore maragodyre cegerogu boeji : emare cozinheiro rema .
Icare cedaregodyre toro , nowy ceno cozinheira apo , Clélia apo .
Icare Clélia akore : Mestre , imire imode pemegado .
Akore  Primeira vez , primeira vez .
Me . Akore  Não , não .
Akore  Mestre , descansa um pouquinho .


Cenogwagere dykeje boe rore ja tuku je . 
Icare cenogwage akedure , icare cere cewy , cenudure .
Pe . Pedro akore : Tanu . Taedadu keje pawoadumode kugaru kae , pawo pageragu upe baji , taerydywo ji .
Akore  Padumode mato dykeje , pawoadumode awy Kaiamodoge ewai ji .
Ewai makare rugadu . awy ekodo boe , ekodobo boe , awy eke kuiada , oinore ure ewai okwaji ! Enure ipo rakojedo ty tu ty tuiogorai , nowy tuge tabo , toroe tabo .


Icare cere cewy . Cenudure jii ... Icare ceedadure . Icare cere cedaimo . 
Makore cedae , akore : Mato!
Icare cedyre ae .
Cenagore : MarigUw ! Marigu !
Cegodo toro ae toro:
Akore  awy kagariga ba ko .
Cedaidure nowy kagariga baji . Ure parina kudu jetudo oino ty ... keje .
Ure nowy kagariga ba biri rugadu rawyje piji .
Icare cere ko . Ceno parina bu keje . Pemegare rugadu , pemegare rugadu ! Cere kowyje . Makare jamedy . Ia ruwobo meririre oino dure korobadure tabo .
Uw ! Icare ia reko cegeje , cewo ia ko toro kugaru keje .
Icare cere cenogwa ra . Cenogwage akedure .
Oinore nowy Mestrere kagarigadoge edo tuiedui ; unure ewido cegeje . Macare , cemagare jamedy .
Finado Pe . Bruno reo , Finado Atílio reo , Finado João Garimpeiro , finado Simão , Finada Clélia , Iori , Geraldo , imi reo , Pe . Pedro reo , nowy Mestre reo : cere pagera pudogidure .


Icare cedyre . Cere cedaredo nowy ikato jo ... Icare cedyre .
nowy motor ure redo ji . Cegodyre ... Uw ! Ceeku aidure boe otoji .
Ceeku akemore adugo bogai , kaiamo bogai .
Mare boe arudugodyrewy bokware (não tinha lugar limpo) . Boe okwatorunure rugadu ! awy boto awy merireboe , awy podoja (cipó comprido de espinhos) , kurire rugadu .
Icare cegodyre jii ... cedaiwore kuri cedododai toooro , ki kurugody kae . U ... ! Cere ceiodo ika keje ... 
Motor redo ji krrrr ... 
Icare ceburedugodyre ae , dykeje ceno motor re akedydo . Icare finado Simão akore : imire ikidogodymode ji . Icare itogodyre ji
Ure baiga to ji pa . Buture poboto pu . Mare ia pobo aturigirewy (raso) bokware jamedy . Boe kore rugadu . Kodire ceemarukare bogai . Icare cedo piji rugadu ta ... 


Cegodo jii , cedaore kuri ... cedododai , nowy kugaru kurirewy kae .
Kurire rugadu . Moture jamedy . Cegodo kae kuri ... tuku .
Cere nowy ika bu ty ... 
Pe . Pedro akore : Marigu paduwo taerydywo nowy upe ewaji .
Icare cedyre . Cegodo jii ... kugaruji , toro nowy tuwa tuguwo kae .
Oinore ere tuwa tugudo aiado oino . Padu jaemode toro , mare aregodymode nono rugadu 
Icare ceemarure , akore : Boe kimo . Ekare tuwa butudo awuji .
Inagore  Wo ! Pawo pageragu ia baiji gura ... ! mm !


Dykeje ia karere tureo mugudo co!
Cedaore ty ... Ere tureo mugudo co ...!
Cenagore : Reodoge etaregodo ! 
Icare cere cegeragu cewuodoji . Iku kurire ! Kodire cemorora amagadukare ji , emodukare iku kado kodi .
Ca ! Cere cewokugedo ia roko .
Cere barigu kuci . Nowy buodo ikure tugiwyje ttttttt .
nowy bokuge (isca) jore cewy ere tureo mugudowo bukeje rugadu .
nowy bokuge buture , jore poboto c . Iku ragodyre kae ... Karore tumugudo buodo keje . Ure nowy buodo iku rado tuwygeje g ...!
Ire imugudo keje ty ... kUw ! (aqui a descrição é só de gestos e ruídos imitando a luta do pescador com o peixe) .
Icare metugodyre , dykeje icare padure pobo kajeje , taci p ...
Padure pobo kajeje taci .
Padure pobo kajeje pugeje ta ... 
Banana aru reorere ure . Barire 3 palmos , ricore banana aru reore
Joku kurirewy rabodu .
Cere cemugudo keje , cemugudo keje . Cere to urubaruto tuku
Cere cemugudo keje , toro boe ki kae . Icare cere bito . Cere ipo to aoraji pa pa pa . Icare bitodure .
Ca ...!
Icare cere cewuodo ta okwa piji . Icare cere barigu ikato .
Icare cenagore : Icare pamode karo kodu pemegarewy kowyje .
Icare cenagore : Paduwo , pawo page karo ko . Upere ceerdukare ji .
Icare padredoge egore : Paduwo , paduwo , pawo page sopa to pageje .


Icare cedyre .
Cegodo awara paru kae ty .
Cewy buture ika towy kare cere sal tugu eto , du cere ewy boeruji .
Dykodire icare ceemarure pugeje . Ia karo bogai . 
Du karega icare ceerdure karei . Icare cere ia bito oinono . Cere ceekurido ji .
Ca ! Cegodo apo bato kuri tuku
Icare cenagore : Cere ia karo bito .
Egore Uw ! Karo pemegareUw ! Karo pemegarewy !
Icare cere kagirido . Icare cere ia jeto oino woje .
Cenagore : Awure goridodymode . Cenagore : Awure tugudumode page sopato pageje .
Icare ere tugu , ere gorido .


Cedo poboto , cere cedaimo ty ... 
Icare Me . Jorge akore : Ia padura kurudo tageje . Padura kuricigore woe .
Kodire ceegarere rugadu !
Cere boe reko nowy paduraji cu cu . Icare cere farina tugu to
Ca ... iagere pobo tugu tugeto . De kejere iage ekare pobo tugu tugeto . 
Icare cenogwage akedure , dykeje icare cedyre cewy kaiamodoge ewai kae .
Kaiamodoge ewai biorore , emagurunure .
Cegodo woje , woje , woje , kaiamodoge ewai kao .
Icare cere tugeragu poware kugurei . Icare cedyre .


Cenagore : Paduwo , pagwagewo .
nowy cege boere turugadu : Karo kodu , boe kuru ure turugadu ; aroe , pejô ure turugadu .
Pe . Pedro akore : Tagwagewo 
Icare cere cemugudo . 
Icare cenogwage akedure .
Cewoadure toro pugeje . Ceeku aidure nowy enoroe boeji . Uw ! : ... 
Ceerdure eke kuiadaji , ceerdure nowy ekuie powari iworeuji , ceerdure ewaboji (ekera pemegakare nowy tuwaboji : ere nowy tuwabo pado pagado ca je . Mare ewiagodykare epiji . etaregodyre , ekodo kuri nowy ture buwo kae . Padure nowy tuba keje , eegarere . Mare padukare , ekorigodyre) .


Icare boecodure , cewoadure ia baralho rogu ji , cewoadure ia dama rogu ji .
Cere ia padura kurudo cegeje , ia brae etaria meririto .
Icare cewoadure nowy cewoadae rogu ji jii ... care nori korigodyre ceekuji .
Dykeje cenudure . Cere cege padura kuru oiko dykeje icare cenudure . Kuga kejere cenudure .
Barogwa kododyre , kagarigadoge egogodyre . Nowy kagarigadoge emagare .
nowy kagarigadoge emagore , icare inagore : Kare eedumodu kana awy paga roguji?
Icare imagore cewy Kupeji (João Garimpeiro) , inagore : Kare eedumodu kana awy paga roguji?
Akore  Eedo ji .
Akore  Iordure ia karo utui toro dyji . Nowy pore akore joo ...


Icare inagore : Pawyge makinai .
Inagore  Aki rugadu , amode boe kado itae (você vai tocálos para mim)
Akore  Kajao ! Paerydy rumode tyje  .
Icare ire buke bu .
Ha ha ... ! Kare tyje  (logo veio peixe)
Icare cere buke bu . Erore to jururururu , jururururu . Inagore  Ca!
Erugadu .
Icare ire itugu ekuda ta .

Boekare ! Inagore  Taedadydo ! Itaregody karebo!
Egore Wo ! Padumode pamaragodae kae dykeje , pamode nowy kare ki reko reko . Parugodymode ei ty tu , barogwa kodody urodu reore . I ... ! Mare ekurinure rugadu ! (Tinha muito peixe mesmo) .
Icare boecodure pugeje .
Egore Ado arugadu ! Mare akaba ceedadydo .
Inagore  Uw ! Pemegare .


Icare boeco akedugodyre , ba aregodyre . Barogwa kododyre . 
Dykeje ityre cewy kare etae pugeje .
Ire buke bu ta , care ewudure iwygeto jururu jururu
Ia tori rogure oino , du aojire pobo rere , dykejere ire iwyge bu tai oino . Dykejere ere birigodyre iwyge jagi jururu jururu jururu .
Icare ire itugu ekuda pageje .
Uw ! Kare rorewyge , kare moturewyge etawadu ! Ikodo ebo . Ire emugudo ty . 

Mare nowy jire cedyre cemaragodae kae .
Meriri iku otorewy jire cemaragodymode .
nowy meriri iku otorewy cere pemegado boetoji .
Oinore cewy paro i (sucupira) .
Ure meriri iku inogidowy , nowy jire ceroino .
Cere nowy iku kurirewy reko , ipo biegarewy reko , ceganaora tabo .


Icare cedyre nowy meriri iku kae nowy karebo . Cere sal reko , cere parina reko . Nowy kaiamodoge ekodo kurire oino dure pobe nowy karebo . Oecerewygere , kare kigadurewygere , rokoere , akoroere (peixe bico de pato) , dukeje jarudodogere . Icare cere erego . Cegodo ebo jii toro . Meri joku umode tuiebu du otodaire cedyre .Cegudure leitece , cegudure cafece , 4 hora keje . Icare cedyre rugadu .

Awara jire icare meriri ruture cei . Cegodo jii nowy cemaragodae kae .
Cedaregodyre kae ty . Ure marcado ji du akore cedaoiagu bogai , du cedaregodyre kae . Cere cewuredo nono rugadu .
Icare cenagore : Pamaragodymode kare rogu ji . Pawo awy pagerogu pemegado jao .
Inagore  Uw ! Boe jokodu .

Inagore  Akire are jorugo . Oinore inagore Ioriji .
Inagore  Imire imode ipo kado kamoce , pawo page kare ekido .
Icare ire itado ipo bogai . Ire iekudure jiwy iporogu boe kado ta ta .
Ire ipo aparogu kado . Ire udo pobo puibiji .
Icare ito tabo , ikodure , ikodure jii toro tabo bogai .
Itaiwore , ure jorugo marigudu . Unure peguru ta .
Akore  Ire epeguru ta .
Inagore  Ema rugadu .

Icare ire nowy ino ipo aparogu bure tugu ty , oino joru okwaji .
Ire nowy ino iporogu bu ja tada . Dykejere icare ire cewy ure peguru tawujewyge ire ewy nowy ino ipo rogu ji ty tu ty .
Ca ! Eka kurire kode egonure juh ... joruto .
EkagurUw ! Ekagurure akoino joruto .
Ire ekirimi I ! A ! Goredu nure!
Icare ire etawyje , ire ewy kaidagarogu keje ta ta ta .
Ire nowy ure peguru tawujewyge ire ewy pugeje nowy tumedage epaji .
Itaiwore ty . Ure nowy eka , nowy epeguru , ure jetu pemegado ty ... 
Icare ure etagedydo . 
Inagore  Pawo ia kowyje .
Akore  u !
Icare cere ia kowyje . Cere nowy parinarogu bu ty keje .


Cedaiwore , boe paru makodu keje . Boe ekwa bigodynure cewygeje , ceedui woje itura tada .
Dukeje kaiamo aregodyre , makore cedae , akore : Cawidi ! Cawidi ! Bororo!
Matawé ! Matawe!
Inagore  Kaba jiba akoino?
Iori akore : Iordiwakare .
Cebagudugodyre . Cenagore uiure turugodyiagu cei .
Icare cere ceragojedo ta .
Mare ceerdiwakare nowy bataruji .
Akore Wè inowy ceerdiwakare ji . Akore Cawidi ceerdiwakare ji jamedy , dykodire cebagudugodyre .

Icare ure tugerado (levantou o braço) oino . Ogwarigodyre .
Kocare cenagore : Ogwarigody!
Akore  Sawidi ! mata cedi je!
Cenagore : Kaboba jiba akoino?
nowy ure tugeragu tuguri keje dytabo , ogwarikare , tuie rekaguraga tabore akoino . Ure tugera bu tuguri keje dytabore akoino .
Icare nowy itonaregody Iori akore : Kuri okori ka nure ? Ure tugera bu tuguri keje .
Inagore  Iordiwakare . Utumode cedae rugadu . Ukare tuwuredo .

Icare aregodyre cedae . Ure tugeragu ikeraji . Icare ure todomo ikajeje . Imearydae pegare roi ii dyji . Imearydaenure rugodyiure ii .
Macare ure tugera to iporuji , oino pa pa pa .
Ure tugera todu barigudu pa pa pa
Kocare imearydaere jekare raduie ure ii .
Kocare iegarere , inogwarigodyre . Uture toro nowy itonaregedu Iori ae rore nono turo magai iidure ji .
Ca . Kodi icare ceegarere , cenogwarire ji .
Ure kaidaga ai kado , ure tawyje mato cedae .
Icare ure cewy kaidaga ai baado oino joru okwai . Icare ure tumugudo kuri tai .
Kuridogedu . Kode kodurogu bokware . awy rarogu awadu nure!
Rakicare rugadu . Ricore oino . Ceerdiwakare ieji .

Icare cere ia kare maku ai uwo kowyje .
Cere edo pagera pudogidure .
Ure tugeragu ei . Ure ewy tuiogorai ty . Dykejere umode amearydae pegado . Ure tuiemaedo oino , oino , dykeje icare jordure nowy kare epeguruji , ekaji , ure moto akudo , ure togwamu moto urugu dyji , dykejere ure nowy kare epeguru , nowy eka , ecegu (fel) , ure emugudo .
Icare ure bai ki bu ewygeje , icare ure joru tugu to . Uru rore durururu ... Icare uru biture .
Icare ure nowy peguru upodo nowy jorugudytabo , ure ia bai ki bu aogeje pugeje . Ure joru tugu to pugeje . Uru rore durururu . Icare ure togwamu nowy jorugu dyji . dykeje icare ure kowyje . Okwage pemegare ji rugadu ! Pemegare ji rugadu ! O ... ! 
Ure kowyje , kowyje , kowyje , ure oiko taci . Uw ! Dykeje butugugodyre!


Dykejere ure nowy parina kowyje , kedo inodytabo pugeje . O akore ji ju ju ju 
Icare ure nowy parina oiko , dukeje ure ia roko kowyje . Ure nowy roko oiko . Ure togwabi aora rogu ji , rarogu boeji .
Ca ! Nonore icare kuredure .
Icare readodyre bakaruji . Raire rugadu . Ure tumago rakado jamedy .
Mare cemeardukare okwa baturaji .
Icare akore (tudo com sinais) : ure tugera to tumoji , tumugu moduie nono , tuietu moduie pagoroeji , ceduiagu cemaragodywo .

Mare jepara tabore cemaragodymode boetoji . Du cere cegeragu ceiebaraji . Icare cere to boeji .
Emare (Iori) kodure oino woje , ikodure oino woje pumegi . Jii , cere cegera ra , meri aregodyre brae etaia kae dykeje .
Icare cedyre ecewy ceeda kae . Cegodo jice goro goro goro .
Cenagore : Cewy meri ka kare marigudu (esse diabo parece que foi embora) oino cegodyi .
Icare cedaregodyre toro ceerdumode ji cegododaiwo kae , dykejere icare ceerdure ji . Cedaore ty tu tyje  ma , okea otowubodure tubadui ty nono ceeda keje (Estava de barriga para cima deitado) .
A ! Cegodo tora ae . Ceburedugodyre oino jitu keje jetadure .
Uw ! Tuiegare tabo rugadu ! Jekarere cei ! Jekarere cei!
Akore tuietu pemegaie nowy ceneoji , oino tugera tabo
(Interessante a imitação do gesto do Xavante falando para os Bororo) .


Cere ia kare emagu ai pugeje . Icare cenogwagere jamedy . Cere ia kare ekowyje ty . Dykejere ure kodobo towyje nowy toe jace .
Ure oecerewy kowyje , ure cewy kare etugu kodoboto . Ure tugera to ji pa pa . Akore  Menino inhe , menino inhe .
Dykejere itonaregedu Iori akore : Tore ekeiagu nowy kare , oinore akomode , tuiagu erego toro ewogai , oinore akomode .
Inagore  Uw ! Oinono rugadu akomode .

Icare cedyre . Ure cedo jaedo pudui oino turegodaji (nos fez ficar longe atrás dele) .
Makore tugodyi toro cedododai goro goro goro .
Cegi cegodyre woe , cedaore ji toro cedododai . Cedaore ceibagi jamedy : cebagudunure ewogai .
Icare akore : Dawara ! Dawara!
Akore  Cawidi , Cawidi , Cawidi!
Akore tugodyi cedododai .
Icare cebagudure cegodyi rekodaji . Cedure nowy kare epiji toro ceeda keje . Ema rugadure ure nowy tugege (seus) erego .
Icare , boeco paru jire cedaregodyre bato .

Ceedure woe . Cenogwagere : aroeji , pejoji , barogo ko dyji .
nowy aredy  akore tugodywo .
Inagore  Akodu kaba ! Apagudumode .
Icare kaiamo kuridogedu kodo cedabo .


Dykejere nowy kaiamo aregodo pugeje , kodo mato goro goro , woe cedae .
Akore  Komiga , komiga , cedi , cedi .
Cebagare nowy eimejera Pe . Pedro bogai cewo bie nowy bataruji .
Koiare umode ceerdiwado nowy cawidiji , nowy picediji .
Dykeje aregodyre pugeje . Akore  Cedi , cedi ! Comiga , comiga ! Cedi ! oino tui tugera to tuguriji . 
Icare ire parina tugu pejoto , ire upodo tabo , ire ikera ako tabo oino (fiz bolo na mão) . Icare ire makai .
Turo magai cewy kare epeguru jitu ureorere rore nowy pejoji , nowy parina upoi tabo  dyji .
Ure bu tuie keje oino , ure togwabu kajeje to ! to ! Okwage pemegare ji rugadu . 
Ore oiko , dykeje makore bakaruji pugeje , iemagudure woje , woje , iemagudure baruto , oinore akore tumagoi bakaruji .
Mare cemeardukare okwa bataruji .


Icare inagore iwo ia maku ai pugeje , kureduwo , utuwo .
Ire ia ako pugeje , ire ia udo nono bolare pugeje . Ire udo pobe . Ire makai pugeje .
Ure ia bu woe tumo keje , dykeje iedure metuiaji . Nowy ure kowyje , kowyje , kowyje . Icare ure oiko . Cewy metuia tabore icare uture .
Uw ! Aregodymode pugeje , tui tugera to tumo jitu tabo .
Icare uture toro taci . Cekare nowy padre bie , cekare Mestre bie jamedy . Mare utukare toro etae : woere kodure kuri kuri cedae tyje  .
Cedure nowy cemaragodae kaedu jamedy tabore kodu kodure , nowy kare epeguru boi koia .


Icare cedyre pugeje , cere nowy cegodo korawy kare ebo . Cegodyre ebo jii ceeda kae .
Care cere epeguru ta jice . Aregodyre kuri je ... Kode ure nowy epeguru mugu pemegado , pemegado .
Icare nowy epeguru akedure taci , cere ewy kamo keje . Dykeje icare ure jorugo nowy epeguru keje pugeje . Ure kirimi pa awubowy pugeje , ure joru tugu to pugeje .
A ! Icare ure uru bitudo , icare ure jeto tuiogorai . Ure kowyje tuku . Ure tugera kaguru tugu tudo . 
U ... ! ure oiko taci , care makore , makore , readodyre , akore tumugui tumago tabo . Ogwarikare .
Mako makore : Inhe , ... inhe ... inhe!

Care cedyre pugeje . Kodure cedododai pugeje . 
Cedure pugeje nowy cemaragodae kae .
Icare cere jepara to ji jii toro . Cedaregodyre pobo okwato ty .
Icare cedaore poboto ty ... U ... ! Oinore awy akurara cerewy , oecerewyge , kare kigadurewyge , oinore ere pobo aoji!
Cere ia cege karorogu ko ty parina tabo .
Cedaore pobo oiagi . O ! Pobo oia moture , cebegi , cobugi .
Inagore  Wo ... ! Boei tuiedui toro ... Korogedu Paru keje ...
Koroia keje ... Arareiao paru keje .
Inagore iagei tuiedui toro ... Pobore keje ... 
Inagore  Wo ... ! Tadarimana kejewygei tuiedui toro ... (Os Bororos estão lá nas suas aldeias e nós estamos aqui num lugar bonito) .
Inagore  O ! Cenogwage tabo nowy karo rogu ji .


Inagore  Paduwo .
Icare cedyre .
nowy kaiamo kodo woe tumago tabo . Icare cedaregodo toro ceedarogu kae . 
Ure tugodobodo turugadu nowy tuge kare ebo .
Icare cere nowy cege boe jetu pemegado nono .
Icare cedyre . Utu moture . Ure taiado oino tudytabo (Kaiamo)
aiwore oino woe , oino woe , jice tumedage ewogai .
Unure cewido cebagudu koia , nowy turoino  dyji .
Icare cedyre . Jice , cedu jaedo pudui oino jice (ele vai longe de nós) tubagudu koia tumedage erugodymode cei dyji .
Cegodyre jii toro . Cedaregodyre bato . 


Boe tugugodytabore cedaregody cedaregodyre . Icare cere cedaimo . Icare cedyre toro cege kae , cenogwagewo . Cege kurire rugadu . Cege okore pui (estava misturado) : tapira kodure , jugorewy kodure , kagariga kodure , kagariga bare , upe kurirewyge ekodure , eware , pojore , aroere , bakaraore (macarrão) jure : cegere kuricigo .
Cege pobo akururewy , pobo rireure (gelo)
Icare cenogwage akedure , icare ceedure ceba kae cewo cewy .
Iarema cegare cewy : cewoadunure . Cewy brae egore Dama oino jiboeji . Ecewy brae egore baralho oino jiboeji .
Jii ... Nori korikare ceekuji , cewoadytabo jii . Cere padura kurudo cegeje . Nowy padura kuru pemegare cei . dykodi nowy padura jire cenogwagere , nowy cewoadae keje . 
Kagarigadoge egogody kejere cere cegera ra piji .
Dykeje cenudu cenudure . Tu ty tu boe jame dyji .

Kagarigadoge egogodyre pugeje dykeje icare ire ikeragu iwygeji , inagore : Iwo kare eparu kado . 
Icare ityre toro poboto , icare ire iwyge bu pobo kajeje taci .
Uw ! Keadu karega ure (Não é ruim)
Baarodugodynure (tem sorte) .
Uw ! Oinore kare egigadure iwygeto!
Itaiwore , itaiwore , itaiwore . Erugadu !
Buke okwa to pui pao . Ire itugu kuda kororo toro bai kae .
Ire emugudo ty . Ire iage etugu ty , kaiamo kodoto , ire edo pobe .
Inagore  Iwo awyge ekowyje bakujei (eu vou comer estes lá no mato) .
Icare ityre toro imedage etae . Ire eedadydo .
Inagore  Taedadydo ! Taeku kabi ! Taegarewo , taerydywo karei , kare emugure bai tada .
Egore M ! M ! Iorduwo ! Kaiba?
Inagore  Emagerece!
Egore Wo ... ! Ioguduba okwagemode ei ? Inagore  Aró ... ! Kaiamo ! Kaiamore okwage okwagere ei .


Icare cedyre : Cegodo jii , ceeda kae . Nowy cege kare ki jetu kimo kaere cere iage etarego etarego .
Uw ! Bo kimo!
A ! Cere epeguru tawyje ty . Cere ewy kamoji .
Dykeje icare kaiamo aregodyre pugeje .
Akore  We ! Cawidi ! Cawidi Bororo ! Cawidi Bororo piceredi!
Icare ure cewy ekaguru , eka boe to pui . Oinore ure ao ototo .
Icare ure joru tugu to pugeje . Cewy toro magadure . Cewy turoiaji .
Icare ure kowyje . Mare kowyje du pemegare rugadu ! U ... ! 
Icare ia kodurewyge cere emagu ai pugeje . Mare ukare ko . 
Imearydaere ba tadare umode ia ko . Ure ukodobodo pobe .


Icare cedyre . Cemaragodyre jii toro . Cere nowy iku igurudo turugadu . Cere bu ty tu turagojemodewo bukeje .
Cemedugodyre . Icare cere iguru rakojedo ... cere akedydo meri mito dyji . Icare ire akego cei , cewo meriri iku akedydo kuri je .
nowy umode iku inogidowy , nowure cere akedydo taci pobo okwato rugadu .
U ... ! Icare cedyre . Cemagore : Uw ! Barogwato icare pamode meriri iku bu .
Icare cedyre bato . Ceegarore cemode meriri iku bu barogwato  dyji .


Icare cenogwagere : Cere cegerogu kowyje ty . Ire cewy pejô ao torido ty tu . Ire udo tuiedu .
Icare aregodyre (nowy kaiamo aregodyre) , akore : Wè mata cedi para cá comiga ! Predu !
Akore  Cedi , cedi , cedi , cawidi .
Ure tugera bu tuguri keje .
Icare ure ewureagurudo ii nowy tuge bogai .
Eture itae . Ire maku etai , maku etai , maku etai . Uw ! Iegarere!
Ere tugera to oino ji oino , enogwa rore jagu jagu jagu ji .
Ca ! Erore toro taci tuguredytabo . Nowure ure enogwa amogo amogodygodyre .


Ca ... ! Icare cere Padre bie . Inagore  Padre , barogwato icare cemode meriri iku bu .
Akore  Ta bom !
Akore tudumoduie meri pagaia keje cewogai .
Inagore  u !
Icare cedyre . Nonore icare nowy kaiamo kodo cedabo .
Icare cedaregodyre nowy ceeda kae . Cere jorugo ty ... Icare cere nowy kare epeguru tawyje . Nowy kaiamo ure nowy epeguru jamedy ko . Cere ia kare emagu ai jamedy .
Ca ! Icare cere meriri iku bu . Cere iku inegido (esticar o arame) ta toro . Icare cere grampo tugu nowy meriri ikuto jii ... cedaregodyre tabo oiado rugadu .
Inagore  Barogwato pamode akedydo . Paduwo!



Care cedyre . Cegodo jii toro bato . Cedaregodyre bato ty ... Cere cedaimo . Icare cenogwagere .
Cere nowy Padre bie . Inagore  Barogwato pamode akedydo .
Akore  O ! Que bom ! Que sorte!
Padre Pedro akore : Barogwato itymode tapira bogai jamedy tapira doge ewogai jamedy . Pobo Cereuto oino tooro .
Ire parina tugu pejoto pugeje ty ... Ire ao torido , ire makado rugadu .
nowy eimejera etuo pega ire uke makado . Icare eture toro tuge tabo .
Nonore eture kuri kuri je . Mare enogwagekare dykeje etukare kuri kuri je . Boe emodukare enogwagedo , etumoduka , etumoduka .
Icare Boe Cedure . Cedure woe , nowy cewoadaerogu kae . Nowy brae eno dama , brae eno baraio jire cewoadure .


Care nowy Padre Pedro aregodyre cedae mato (Finado Pe . Bruno , finado Atílio eture marigudu cebiji . Ekodo cedabo jii toro , enudure toro mito tyje  , dykeje eture cebiji) .
Akore  Barogwato tamode tagujagudo , tamode Taeku bu ra , tamode taejiwudo , tamode nonogo tugu tagaoto kuri rugadu , tamode nonogo kurido tagaoji . Akore  Taragodymode oino , Xavantedoge eragodymode oino .
Inagore  Ta bom !
Akore  Kodire tadumode kaidaga bogai tagimoce .
Cenagore : Uw ! Uw ! Cemode ceno baado .
Cere cee ta nowy akoi cei dyji . Cegarere ! Cegiarigodyre boe ewogai kodi .


Cleliare okire Padreji tuduwo . Kiarigodynure . Akore  Kodiba tare itudo mato ? Care akare iwie ai itudo dyji . Akare iwie iragojemode woe dyji . Akare iwie iwimode woe dyji . Kodiba ? Kodiba akorigodyre ii?
Akore  Boro ! Ikorigody karega ure ai ! Atumode . Atumode!
Icare barogwa kododyre . Uw ! Mare awy boe oino woedu inodu karega ure toro . Oinore kaidaga burere pui . 
Cenagore : Marigu , Paduwo kaidaga kae , paduwo kaidaga kae!
Cerore taci kaidaga kae . Cedaregodyre tabo tyje  .


Care nowy aredy  akore : Ikera remodukare tai . Icare ure tugeragu cei , ure ceioku bu rawyje , ure ceewi rawyje , ure cegudu kado . 
Ca ! Ure cegiado , akore : Ca ! Tagaimo . Iwo tagujagudo pugeje . Care cere cedaimo .
Care akore : Imode tugujagudo kuri je , ikera remodukare tai .
Cenagore : u !
Ure cegujagudo , cegujagudo . Ure ceejiwudo , ceejiwudo (passar resina no rosto) . Ure cegiado ty tu tyje  .
nowy tonaregedu (Geraldo) ure ko boigody (enfeitou seu filho por último) .
Icare ure iado tyje  .


Icare cere kaidaga kogudo cegajeje . Icare cere ia oto kado . Icare cere cegiado . Cere cegiado meri woe , pagudu otoji (3 horas) .
A ! Cerore toro ta nowy peta kae . A ! Kaiamodoge edure oino .
Ere tubemegado jamedy .
Eedure oino . Ceedure oino : Imireo , Iori reo , finado Kupe reo , finado Simão reo , Geraldo reo , aredy  reo .
Icare cedyre etae . Ere tuiedu nono marigudu . Kode ere tugeroia paru ko .
Cegi rugadu cekare ceno ko .
Inagore  Kaboba pamode ko?
Egore Jure kia .
Inagore  Boro ! Ukare turugadu .
Icare inagore : Cibae Etawadure pamode ko .
Egore Uw ! Uw ! Boe jokodu !

Icare ire ko . Inagore:
Atugo aregodyio ... 
Icare cererugodyre .
Cenagore : Atugo ... Atugo aregodyio . Atugo . Atugo ...!
Enawy Aregodyio
Urugu 
Akiri 
Oiaga 
Ukuie 
Uworo 
Du tonajire Clélia urare : Atugo arego duio
jii ...Ukiga kae .
Icare cere kado cai .




Icare Padre akore ei pugeje : akore : Tagi pugeje .
Icare Kaiamodoge eragodyre pugeje . Egore A A E ! A A E ! A A E!
Ca ! Ere tura kado pugeje .
Tagi pugeje . 
Cenagore : Pawo ao ko pugeje .
Cenagore : Jure to ! Jure to ! Jure to!
Kaia to!
Mano to!
Aro to!
Cere kado nono tai .


Icare Kaiamodoge pugeje , eragodo pugeje .
Cegi pugeje . Ca ! nowy Cibae Etawadu Aore cere ko .
Icare inagore : Buturori akiri paradody .
Kurugugari akiri paradody
Reruio . Reruio . Reruio .
Ire kado taci .


Icare Padrere pobo betu maku cenai . Ure karameru maku cenai .
Ca ! Icare cedyre . Cere cedaimo . Ure sabão maku cenai cewy nowy nonogo rawyje cebiji .
Care cere rawyje cebiji ty .
Ca ! Boe codure . Oinore cenagore woe ceegare tabo!
Barogwatore icare iwygerurure pugeje karei .
Ire ikedo amado ei pugeje .
Uw ! Ire itugu ekuda pugeje toro cozinheira uwai kae .


Ca ! Icare cedyre nowy cemaragodae kae pugeje . 
Mare cekare kare erego . Kare ki kuricigore toro ceeda keje .
Icare cedyre . Cegodo jii ... Cedaregodyre nowy ceeda kae .
Icare cere jorugo . Cere ia kare erudo cegeje . Cere etawyje .
Cere ekowyje parina kudytabo , jii ... 
Care cere cenogwa ra , care cedyre cemaragodae kae .
Cere meriri iku tugu iguruto pugeje , oino . 
Ceburedugodytabo poboto , cewo akedydo .
Iori akore : Adurudo .
Inagore  Adurudo . Oino ji jamedy .
Akore  Apega jokodu radure!
Inagore  Apega jokodu radure!
Icare cere akedydo rugadu , cegugudurogu tabo .

50 .Icare cedyre . Cegodo jii ceedarogu kae . 
Itaore tyje  ma , ecewy kaiamo padu ty ... 
Inagore  Uw ! Cewy kaiamo padu oinono!
Akore  u !
Inagore  Emareo ! Padu oinono!
Inagore  Pawo bito .
Akore  Uw ! Akago kaba oino . Marenaru reno .
Cegodyre ae . Ure tumugudo taci . Jekarere cei . Cegi jamedy , ceegarere ji jamedy .
Cere nowy uke kare kodu makai . Icare oinore akore tuiegare tabo ! Bigodynure tuiegare koia!
Icare cenogwagere ty ...
nowy tugodo tabo aregody aregodyre nowy kare ewogai .
Cere emagu ai ty ... Cere iage ekogudo kodudu tabo .

Icare cedyre . Cedure bato . Cegodyre meri woe (3 hs da tarde)
Cegodo jii toro bato .
Oinore akore tugodyi tura tabo , nowy tumedage emearyduwo turaji rade akoino .
Cedaregodyre bato ty (5 hs) . Icare cenogwagere .
Cenagore Padreji : Cere akedydo .
Cei pobedu jire nowy roreru remawy rugadu . Pegare cei .
Akore  Barogwato tamode awara akudo jii jice colchete kae .
Akore  Corta bem baixinho .
Inagore  u !
Akore  Tamode matura reko . Tagaregodymode mato , tamaragody akedu keje tyje  .


Barogwatore icare cedyre . Nonore icare cere cege kurido rugadu .
Cere upe ewa reko , kagarigadoge ewa reko . Cere ewa tugu marigudu , dure cere reko .
Cegodo jii toro nowy tori paruto . Cegodo ca nowy colchete kae . Icare cere nowy cegerogu jeto ty . Nonore icare kaiamo aregodykare .
Barege etawara , adugodoge etawara , dykejere cedyre cemaragodytabo . Boe paru tugunure .
Icare cere jepara to boeji . Icare cemaragodyre , ceboru jetunure pui (estávamos trabalhando um de costas para o outro) .
Cegodo pumeji jii , awaraji . Awara okwaji cere akudo . Cegodyre jii ... Toro bato .
Icare meri aregodyre baru oiado , brae etaia kae , cere cedamudo . 
Cegodo jii toro cewy cegerogu kae .


Cere nowy cegerogu kowyje . Nonore icare cegiarigodyre . 
Cenagore : U ... ! Care brae erorerure pai . Icare brae ekorigody pegare pai . Ia boe pegagodyrewy koia karega ekorigodyre pai . Ia boe pega oiarewy koia karega ekorigodyre pai . Mare paroiwa modukare . Awara bokware pagai . Dykodire paregodykare . Dykodire padukare . Woe boe ekere tuginoi jamedy . Paerdiwa modukare awy boe ekeji . Pawi onamode ty page boi koia boe paru kajeje . Paeda kedomode boe paru gajeje page boi koia . Dykodire paregodykare . Oino .
Icare inagore : Paduwo!
Icare cedyre .
Boekare ! Cenagore : Paguduwo poboce . Icare cedyre toro ituguruto . Icare cegudure . Cegiarigodyre oinono kode ... cere cemaedo ty ... boe oto ure tuginoi ceegai (a ponta do mato era diferente para nós) , cegiarigody koia .
Icare akore : Ikiguruduwo jao .
Inagore  u !


Icare akore : Uw ! Arego mato aerydywo . Iorudure aroeji!
Inagore  u !
Ikodo toro ae .
Inagore  Kaiba?
Akore  Mato!
Ikodo kuri toro ae .
Akore  nowy boearodugody!
Inagore  u !
Akore  Akaiwodo!
Ha , ho ... ! Oino rugadure ...arodureboe ure tumugui .
Icare inagore : Paregodywo kaiamodoge ewogai , ewo bito .
Akore  u !


Boeki kejere mugure . Ure toreado oino tai tai tai . Boekimo rema , uradure tuiagu tuguri butudo .
Icare ceregodyre toro kaiamodoge ewogai . Icare cedaregodyre toro etae .
Inagore Pe . Pedroji .
Akore  Que foi ? O que foi?
Inagore  Jure pijire ceroino kaiamodoge ewogai .
Icare akore : Ema pa?
Inagore  Mugu jice ! Kuricigo!

Icare ia kaiamo rakojere woe . Icare makore ae .
Uw ! Okwa pemeganure ewadaruji rugadu !
Icare makore toro etae , nowy ewadaru tabo . Akore , makore , makore , makore . Dykeje icare ure ewadararodugo puwogai (ele suscitou uma gritaria entre eles) : We we we we ... 
Icare etaregodyre mato .
Padre akore jureie , nono icare eregodyre nowy to ipo bogai .
Icare etaregodyre . Icare cedyre ebo . Cegodyre ebo . Oinore egore tuiegare tabo!
Icare cedaregodyre ae .
Inagore  Ca ! Emareo!
Aora meto pobo tada , remawy mugure boe ki keje .

Icare nowy itonaregedu finado Kupé (João Garimpeiro) akore : Imire imode bito!
Inagore  Uw ! Akire akonagodo ji .
Boekare , utu toro ae , cewy brae ewaiga amoe eperewy tabo (chumbeira , bosta de coelho) . Ure to aorato pa!
Ure tumegido ... kororo . Ure tugiwyje gu ... tuwi tabo .
Icare inagore ! Ca ! Icare pabaru kejewudo .
Ure ino rugadu . Cewy boe korire eidu rore piji ja tuku , tuiordui nowy jure jitu keje . Oinore egore tuiegare tabo , nowy tuge jureji .


Icare ere tudugu ji , ere tuwirido jii tai (fizeram fila carregandoo) Icare eture apo . Egore m ! m ! m ! We ... ! we ... m ! m ! tumedage ewogai , eregodywo pudae ewo tudugu ji tarobi , tuwo tamudo .
nowy tumedage etaregodyre mato , ture tabo .
Uw ! Icare ere barigu kuri tuku .
Uw ! Kurire . Raire jamedy .
Eerdiware ji . Eerdiware bararuie dyji , eerdiware kuiaruji .


Icare Padre aregodyre mato . Akore  Uw ! Kuri remawy nure!
Inagore  Uw ! Kurire rugadu !
Akore  Agora tamode biri ta inoce .
Kocare cere okwa kogudo . Cere biri bowyje ja toro o oto kae .
Icare cere biri ta ju ju ju ju . Biega tyje  . Icare inagore : awy biri okwa rawyje jii toro okwa kae .
Icare inagore : Imode o kogudo .
Ire o kogudo ia ipo paru tabo tuku .
Inagore  Icá ! Tamugudo biri keje . Dykeje icare ere tumugudo keje guUw ! ora paruto . Icare cere boe bu ora paru kae ty ... 
Icare cere iado . Akore ceiagu jaido . 
Icare cere ipoguru kado epace . Ca ! Cere tugu to .
Cere akedydo ty , icare cere rakojedo boeru keje .

Nono boekare turugadu . Nowy kaiamodoge ekorigodyre cei nowy jure biri keje .
Kocare cebagudure , cere Pe Pio bie .
Inagore  Pe . Pio ! Kaiamodoge ekorigodyre cei nowy jure biri keje .
Akore  Kodiba?
Inagore  awy jure biri kejere ekorigodo cei .
Akore  Xavante pode comer carne de sucuri , mas couro não . Couro é para mandar .
Icare ere nowy jure kado , ere maku puai , ere bowyje pa , ere bowyje pa . Ere udo pu reore .
Ere torudo , iage ere baiki uru bu ty keje .


Icare ere kowyje . Mare ekare kowyje paga .
Eragodynure
A ie ha , a ie ha , a ie ha ha!
Egore ce ... ! Barogwa kodody kae .
Eragodyre tumode ko du otodai . Ere taiado tureru tabo pr . pr . pr!
A ie ha , a ie ha ha ha!
I ...!
Ewiri kedore , ekujagure , eno bare .
Ime , ipare erare tyje  , nege kugure jamedy . Areme era bokware .

Icare barogwa kododyre . Cedure toro nowy enogwagerewo kae , nowy ere jure kowujewo kae .
Cenagore : Io ... ! Icare paerydyre ia pamedage tuginoiwygei , egugudukare pudabo boe jamedy boeji .
Enogwagere nowy jure jamedy boeji . Ere awy pega boe kowyje rugadu ; nowy pega boere pemegare enogwaji . Kocare ioku kidugodyre .

Dykeje icare cedyre cemaragodae kae pugeje , cewy cemaragodae jepara tabowy mitodu kae .
Cegodyre ... cere cegerogu jeto ty cemode kowo keje .
Cere ceiebara merido ty ... Cere akedydo , dykeje icare cedyre pa pa pa pa cegodyi puapo .


Dykeje icare boe pegagodyreIre ie to imeduia jipagi dytabore itaiwore : kaiamore koiwo onado pudui . 
Itaiwore ma , ro pegare . Ure tudugodo oino tyje  . Boce kodi itogodyre Ioriji . Nono imagore ji , imaragodyi oino jepara tabo dytabore imagore Ioriji . 
Inagore  Amearydu awadydo ai!
Inagore  Kaiamo onare ai .
Akore  A?
Inagore  Kaiamo onare ai .
Akore  Hum ! Ure nowy tuiebara aogado ta ...
Imi jamedy ire iiebara rakojedo jamedy .
Boekare ! Uradure tuiagu cewido , cewy jure biri keje .
Icare cere jepara aogado ji , akore : A ! Cawidi , Cawidi!
Rakoje puredure ty oino cei rugadu .

Icare Iori akore : A ! Cawidi não ! Você quer brigar nós . Você quer matar nós .
Akore cei : A ! Cawidi , Cawidi ! 
Akore cei : To to to !
Care cedyre rugadu . Meri aregodyre brae etaia kae jamedy .
Cegodo jii toro bato . Ceburedugodynure nowy cemaragodaeji jamedy .
Cenagore : Padre , kaiamo ure tugidogodyiagu cei .
Korigodykare . Akore  Índio , índio .
Inagore korigodymoduie macare korigodykare .
Icare cenagore Geral dyji , cenagore : Geraldo , akodumode cedabo?
Akore  Uw ! 

Icare cegodyre nowy cemaragodae kae pugeje . Cemaragodo jii ... cegodyre , cegodyre . Boekare ! Cedaregodyre bato tabo tuku .
Ca ! Icare akedure . Geraldo maragodyre cedabo jamedy .
Cedaregodyre ia powari iku kae , Geraldo ure tuiebara bu taci , nowy ia powari kajeje . Nowy powari porore , pegare , dykodire roino ji . 
Icare cedyre bato . Cegodo jii ... Cedaregodyre bato ty . Icare cenogwagere .

Aí fomos continuar o nosso trabalho . Trabalhamos bastante , fomos indo indo . Até que chegamos com ele (com a roçada) na aldeia .Pronto ! Acabou . Geraldo foi trabalhar conosco também .Quando chegamos a um pé de cabacinha , Geraldo passou a foice numa cabacinha . Fez assim porque a cabaça estava furada e estragada .Aí fomos para casa . Fomos e , quando chegamos em casa , jantamos .

Dykeje icare makore cei pugeje . Akore  
Icare tamode bai ipo kado . Mare tamode reko tagidoru tabo , taganaora tabo . Tapiradoge bokware .
Care ceiore pamaragodae pegarewy todu reno ... Rakare , mare mori bokware cenai . Nowy pegare rugadu . Cere iguru kado jii ... Cere akedydo . Colégio bai jire ceroino .
Cere bure tugudurewy ipo pa doge , cere awy pado ja tadawy cere kado . Cere aiagajejewy kado . Cere nowy bai jura kado . Icare cere akedydo .

Kaiamodoge ere kuo ai kado . Iage ere kado , iage ere reko .
Emagare kode ere nowy kadody akedydo kuri je . 
Kogure etui raru tabodu reorere kaiamodoge eture bai tabo .
Uw ! Motudukare ei . Enogwage kurire awy tuge pega boeji , kode eragare rugadu , ero rakare rugadu .
Cegi rugadure cegugudugody jagunure tuku iguru motudu koia . awy ipo pa , awy bai kugajejewy awy bai aiagajejewy awy bai jura , awy kadoguru , oinore cerore tabo . Cero kudytabore cere arego arego . Cemodukare arego ma , Padre okimode cei . Umodukare akiró maku cenai . Nowy meri kodu pagamode cei . Dykodire cere ceduru jamedytabo tawyje . Oino .

Icare cere akedydo . Cere nowy ipoguru jamedy bu tuba keje . Cere nowy kadoguru jamedy bu taba keje . Dykejere cemaragodyre cewo bai tugu ji pugeje .
Uw ! Cegarere ty , cemode bai tugu jitu dyji . Ceburedukare ji .
Icare cenagore : Icare pamode bai tugu ji .
Cenagore : 
Pamode padre bie , pamaragodywo meriji , pamaragodywo boeco ji  . Roreru karegure pai , Kiarimoduka .
Boekare ! Cenagore : 
 Boro ! Pamodukare pagerabraredo ji . Urugadu ! 
nowy colégio baire , dykeje nowy padredoge enudure tadawy baire , dykeje merimaodoge ewaire , dykeje ere tuge pemegado baire .

Ca ! Kado ! Oinore ure ! Finado Kupere akoino . Emare jorydyware nowy padredoge emagore jiboeji . Dykodire emare ure togwa kurido ty tu cebaru tabo . Emare makore awy Pao Pemoji cebaru tabo , cenudumode dykeje ty tu . Biagodymoduka . Akore  
Tawiagodykaba cruz piji . Pawadaru mitodu , pamearydae mitodu , pameartorure jiboe mitodu jire awy paobe egore oino , ewadarure oino . Akore cei .
Akore  Tagaora pegagody keje , oino pobo beturogu ty tu tageje , dykeje tagaora pemegagodymode ty tu tyje  . awy Pao Baru tadawy o jorubu kuru reno , nowy pobo beturogu reno . Ure towyje aora pegarewyge , mearydae pegarewyge , rugodyrewyge ecebace . Ekudumode dykeje , ewudugugodymode , meardae ureore , awy Pao Baru tadawy akore . dykode tado pobo beturogu ty tu tageje , tagudumode ce dykeje , tawabo , tagaora akodumode , butugugodymode . Oinore akore cei .

Icare cenudure . Ceedadure A ! Cedure toro ceno Igrejarogu kae , cere rezado toro ty .
Icare cenagore nowy Padreji . Cenagore : Cemaragodymode awy meriji , cemaragodymode boeco ji  .
Akore  Uw ! Umodukare ino .
Akore  Tamaragody modukare boeco ji  . Nowy meriji turugadu tamaragodymode .
Cenagore : U rugadu .
Icare cenagore : Uw ! Marigu . Mare cedamu modukare .
Akore  Tamaragodydo meriji ty rugadu . Boecoji karega . Boeco piji .

Icare cedyre kae . Cerudure ty . Icare cemagore nowy cedonaregedu pega Kupeji , metuiare Geral dyji ewo bai raido cedae . 
Icare cerudure . Cere cewy ceragojaji gu gu . Icare ere maku cenai . Icare cere bu ceegare tabo ! 
Cenagore boe kaegae , cemoduie akedydo kuri je . dykodi ceegarere .
Mare cemearydaenure ceekuri pagado . Cemaragodae kuri remawy nure rugadu . Cemaragodyre cegera tabo , cemaragodyre ceganaora tabo .

Uw ! Boe pegagody remawy nure cei . Mare cenogwagere pemegaguragare . 
Dykodire ceeda kedokare cemedugody okori koia .
Cere bu jii ... je ! Icare cemedugodyre . Boeru jetu pegagody cei .
Cemedugody okori koia cenagoino . Cege boi koia karega cenagoino .

nowy cege rema , meri rekodure ceguredu keje .
Ceguredure meriji . Ceguredure boeco ji  . dykodi ceguri rore u jewy bokware .
Cenogwagere pobo betuji , cenogwagere café ji , cenogwagere boire ceiboe jamedurogu boeji .
Kare kurire . Kare eiamedu boe : joku kurirewy , aragorewy , oecerewy , karo kigadu , amigi , buiogo , otorewy , aora corogu , biri kigadurewy , kido kia , kudogo , juirewy , jarudo , akoro , koma , ae enogwa , upe kurirewy , tapirare , jugoreure , aroe , pejô , parina , ju , amirewy . Cege kurinure rugadu ! 
Bokwarewy cegere piga kuru rema . Boe bokware .
Cere boekuru rodo .
Icare awy boe eke remawy , itura boe eke , kurodureboe , jatugo , akogo , eko , mano , icare cenogwagere .

Cenagore : Uw ! Pamode awy pago bai akedydo dykejere , pamode awy paobedo kaiamodoge eto pui pawo pawiredo kaiamodoge eegai . Mare cewadaru keadunure . 
Ceegare koiare cenagoino . Umodukare ino . Emearydukare biegatu je cewadaruji . Cegima , cemeardukare biegatu ewadaruji jamedy .

Icare cemaragodyre jii , meri rekodytabo jii . Icare cere cegera ra piji . Cere nowy ceroino jiwy akedydo . Awubowure cemode pemegado barogwato pugeje .
Icare ceedure cenogwage kae .
U ... ! Cegarere ... ! 
nowy Cleliare oki okire . Aidure taduwo .
U ... ! Ca ! Arire mito cemaragodyi nowy bai jitu keje , icare cere iado taci .
Dykeje icare cere ia pemegado pugeje . U ... ! Cero maga nowy metuia jitu ureorere cerore ji pugeje .
U ... ! Ca ! Arire mito pugeje ceroi jitu keje , icare cere akedydo taci . Padredoge ewai cere towyje .

Inagore  Pawo ai otoborado . Nowy inodure akedu marigumode . Nowure pagera remode ji .
Egore Uw ! Boe jokodu . 
nowy paroia rema pegare , akedumodukare kuri je . Boe maegody onamode paroi jitu keje . 
Icare cere otoborado . Cere iado . Cere raido jii . Cere bu ty nowy ipo keje ty tu ty tu .
Cenagore : Panure akedydo .
Icare meri aregodyre brae etaia kae . Cere cerawyje piji cenogwagewo .

Cere arego toro nowy bai aiagajejewy kae . Cere to tuku , nowy bai aiagajejewuto .
Icare inagore : A ! Meri rekodytabo pamode akedydo .
Inagore  Barogwato pamode ei pobedu ao mi 
Icare cenogwagere .
Cenagore : Togowage kurido , pagera rewo ceegare tabo . Ceegare pega peganure , cegiarigody okori koia awy woeboe bogai , woewy iparedy  bogai , woewy imedy  bogai , woewy aredy  bogai . Oino . Dykodire cenagoino . 
nowy kaiamodoge ere cegiarigody biega ty tu je .

Icare barogwa kododyre , cedyre toro cegerogu bogai .
nowy brae egore farofa’ , nowy cenogwagere . Du koiare ure cenogwage pemegado pobo betuji .
dytabore cere nowy Padre Pedro bie .
Inagore  Padre , cemode awy baidoge etao mi .
Akore  Ema rugadu .
Akore  awy barogwatore Pe . Inspetor aregodymode .
Icare , A ! Ceegarere rugadu nowy padre aregodymode dyji . Cenogwamaguduwo ji ceduwo .
Icare akore : Uw ! 
Cenagore : Ema rugadu .
Care cedyre toro , nowy cemaragodae kae .
Cenagore : Tawiapagado toro jaruru bogai .
Ia akore : Uw ! Jaruru aregody biamoduka .
Inagore  Uw ! 
Icare inagore : awy parure kodumode jao .
Icare cere mi . Oinore cerore ji ! 
Dykejere , jeto toro moto kejewyge , nowygere emearydure jaruruji cebiji .
Egore Icare aregodyre ! 
Icare oinore cenagore ceegare koia ! 

Care je pado ta . Uw ! Pobo oiagi , motor tabo . Kodure awara paru kae . Icare cegodo toro ae toro . Icare cere cegeragu ieraji . Jekare bigodynure cei . 
Dykeje icare cenogwamagudure ji ceduwo .
Dykeje icare korigodyre cei pugeje . Akore joru okwareuie cei pagera awubodure . Cedu kaiagu . Joru aregodymode awy cegera awubodure dykae dykeje cedumode .
Kodi icare cegi remawy cegiarigodyre . Icare cegiarikare pugeje . Cegiarigodynure . Mare cegiarigody epaere . Cegiarigody epare baiga akorewy . Cegiarigodyre dykeje , cegidogodyre ia kiogorogu ji dykeje cegiarigody akedure .

nowy Inspetor iere Pe . Guido Barra .
Dykeje Ceegarere biega tyje  . Jokodu karega .
Icare uture nowy cemaragodae kae . Uw ! Oinore akore tuiekudu koia ji .
Icare akore ceiagu ia mugudo pugeje , mare nowuie icare kurimode , brae etore emagowo baperaji tada . Nowy metuia rema kaiamodoge eno remawy reno .
Uw ! Kodi icare cebagudure pugeje . Ceganaora tabore cemode i reko reko pugeje . dykodi cegiarigodyre .
Cenagore : Uw ! Maigody gura , ikanaorarogu biture .
Icare inagore : Uw ! Ema rugadu .
Akore nowy baidoge etagedu kejeie cemode nowy bai metuia mugudo . Oinore akore .
Inagore  Uw ! Ema rugadu .
Uw ! Icare ceguribo okwa korire , cedaora korire .

Icare barogwa kododyre . Ure Missa to cedabo . Icare okwakuridody akedure . Icare cedyre mokuro kuru kae , amirewy kae , café kae , egore paropa , paropa ino jiboe kae .
Icare cenogwagere . Cenogwage akedure ty ... icare cere ceebu ta .
Icare cedyre cewy bai kae . Cerudure . Ere bai maku cenai , icare cere bu jii ... je . Oinore cerore ji , oinore cerore ji . Icare cere arego aiagajejewy kae . Icare cere cerawyje .
Cenagore : Pagowagewo jao .
I ... ! nowy kaiamodoge eeku aidunure ceno baiji!

Nonore icare cemaragodyre ji cegera kiari tabo . Cedokire pui nono .
A ! Icare nowy finada Clélia okire rugadu , tuduwo .
Icare cenogwagere . Nowy Pe . Inspetor , Pe . Pedro , enogwagere cedabo .
Dykeje icare Pe . Inspetor makore cei , akore : Tadumoduka . Uwirerewyge imode nowy tawire erego mato tawogai . Inoba uwirerewyge tare woe?
Boe bokware . Imire iwirere mitotu je . dykodi icare boe pegare .
Egore iwire bokwa , iwire bokwa , tuiamedu tabo .

Akore ii : Aki?
Inagore  Imire iwirere .
Akore  Akorere?
Inagore  Itorere .
Akore  A ! Nonore icare tadumodukare rugadu .
Akore  Imode akore erego mato meriri kodurewy tabo .
Akore  Inoba akore areme?
Inagore  Itonaregedu aredy  ure mito tyje  , imedure mito tyje  jamedy .
Akore  A ! Imode erego mato meriri kodurewy tabo .
Akore  nowy awobe areme ewo padregoge ekudae kabi , mestredoge ekudae kabi , merimaodoge ekudae kabi .
Inagore  Uw ! Ikiarikare .

Icare akore nowy are dyji (Cleliaji) , akore : Akogere?
Akore  Ikoge bokwa .
Dykejere nowy Pe . Pedro akore : Kodire akoki maere ii .
Akore ino nowy imedagei jamedy .
Akore  Tagi , tawirere?
Egore M m ! Cewirekare .
Nono nowy Pe . Pedro makore ei pugeje , akore : Tawire bokware mare tagoki maere ii .
Akore  awy uwirereure oki bokware ii .
Akore  Pe . Inspetor , awyge etoki maenure ii . Togwage akedu keje etoki etokire ii . Kodire itaidure iwo etudo . Macare pamodukare etudo rugadu .
Akore  Arumode ia areme etarego mato ewogai , edo nono ereore .
Akore  A ! Ema rugadu .

Ca ! Nono icare emagokare . Erore ta ... Imi jamedy ipagudugodyre jamedy . Nowy akore tuiagu itoreduje , itore erego toro iwogai , iwogwawo toro rugadu , dykoiare ipagudugodyre .
Inagore  Wo ! Kodi iragoje radumode woje boe mae tada ! 
Kocare ikiarigodyre .
nowy imedage ekorigodyre ii jamedy . Egore Akire akagoiwamode ji , macare amagokare ! 
Inagore  U ... ! Imagokare . Tori butunure iiagi . Ipagudu koiare imagokare . Ipagudu koiare iwadaru okware ito .
Inagore  Kajao ! Tawudugu bokwa .
Inagore  Padumode . Padu bokwa moduka . Padumode . Mare pawudugu rumode padu pemegawo , pegaregody pemegawo . Mare pawudugu modukare , oinore icare padu pegamode , padymode nono boe erugodyi puidu boe erore padu tabo .

Icare barogwa kododyre . Cere bai tugu nowy ceroino jiwuji . Meri rekodytabo cere nowy bai metuia pemegado ty tu tyje  , cewo akedydo pudonaji du bogai .
Icare cere akedydo .
Cenagore : Icare pare akedydo . Paduwo kugaru kae .
Cedaregodyre kae . Boe bokware . Cewogunure pugeje . A ! Baarodugodynure .
Ure tumugudo cewodo keje : poru , kudogo ... Mare cekare ewido : Buwodo ukare tugeragu ei .
Icare cedyre .
Cenagore : A ! Paduwo ! 

Cedaregodyre . Icare cenudure ty ... 
Ceedadure . Cenagore : Paduwo kuruga kae , pawo turubare ewido pugeje .
Icare cedyre . Cegodo jii , nowy kugaru kae .
Uw ! Oinore turubare ere tudo ! 
Icare cegidore ei pu pu pu . Cere ewido ty ... 
Oinore cenagore ceedui ewygeje .
Ca ! Care cedyre ebo , nowyge ewygejere ceegarere ty rugadu . 
Uw ! Cegiarigody remawy nure . 
Cemagore nowy are dyji . Cenagore : Iage egorido , dykeje are iage etugu .
Ca ! Rore ino rugadu ty ... Icare ure erego mato cedae ira kae .
Uw ! Aroe , pejô , pamagomodukare bogai .
Icare cere kowyje .

Cenogwagere woe , icare Pe . Pedro makore cei , akore : Icare tawoadumode awy kaiamodoge eegai . Akore .
Akore  Barogwato tamode tagujagudo , tamode taejiwudo .
Akore  Tarerugodymode oino , kaiamodoge ererugodymode oino jamedy . Oinore akore .
Inagore  Uw ! 
Nonore icare ceegarere .
Akore  E ! Clélia ! Senhora arranca barba de seu awurimage .
Inagore  Imi jamedy . Inogwarigodyre .
Boe kare ! Akore  Tadumode kaidaga bogai , tagimoce .

Icare barogwa kododyre . Inagore  Paduwo kaidaga bogai , ca kuri je .
Icare cedyre bogai . Cere cegeragu ji ty ... Cedaregodyre tabo , cere tugu poboto .
Dykeje icare nowy aredy re ceeku bu ra . Icare cere cedaimo .
Icare ure ceguiagudo pugeje , icare ure ceejiwudo pugeje .
Cedagedure ty ... Ca ! Dykeje icare , cedyre . Cewabore cereore .
Cere cedaiado oino nowy kaiamodoge ewororo keje . Emagere enogwacere woje Itobore jaogwai .
 Inagore  Icare ceragodymode Cibae Etawa dyji , kuri oto pa kae .
Egore Boe jokodu . Marigu , marigUw ! 
Icare inagore nowy Cleliaji , inagore : Ara rakado , apoguru piji .

Icare ceragodyre ji .
Inagore  Marigu , marigUw ! , tamagodo itabo , tamagodo itabo .
Icare cenagore : Reruio , reruio
Oie rega jure rekodydo ceiogaio
Reruio , reruio
Oie rega kaia rekodydo ceiogaio ... 
Icare kaiamodoge eregodyre pugeje . Emagare . Emode pagerare , pawurere , pagerare , pawurere (40x)
Cererugodyre , oinore ekure cei ty ... 
Icare cereru akedure . Cedaiwore ei pugeje , ereruji pugeje .
Cere cedamudo . Cedaiwore ei ty ... Eiarurunure rugadu ! Emagare oinono kodi . Ewure akore : tr tr tr!

Ca ! Cereru akedure dykeje icare akore : Tamode tawai oto akudo , tawai oto pegodo .
Akore  Itaregodymode tawogai boeco oia keje , paduwo ia petarogu kae .
Uw ! Ceegaregody amanure tyje  . dykode . Boekimo , nori kori kare ceekuji ceegare koia .
Cewoadure ia brae ewoadaeji . Egore dama oino jiboeji .
Icare aregodyre mato . Akore  Taeku kabi , taduwo mato togogwagewo , paduwo .
Ca ! Care cere cedaimo . Icare cere aroia tugu cei . Care cedyre toro .
Akore  Pawo rezado jao . Icare cere ia missarogu to , cere ceremo ceremo towy ceno Igrejarogu tada . Cemagore Paoji jii je .
Cemago akedu keje , cedyre toro cenogwage pa kae . 

Icare cenogwagere .
Awy karo kodu gori awy kagariga kodu , parina tabo , cegudure mokuro kuruce pobo corewy tabo . Icare cegudu akedure .
Akore  MarigUw ! 
Akore  Padure oino . Kaiamodoge eerdumode pa dyji ma , emode taredo jooo ikato , emode ika okwado poboto pagabo . Dykodire padure boeco ji  eepaga keje .
Icare cedyre . Cegodo jii toooro poboki . Pobokire cedyre .
Icare boe awadugodyre cei . Icare barogwa kododyre rugadu .
Icare boe awadure rugadu . dytabore cedaregodyre , brae etae .

Oinore ere pobo ku dyji . Oinore ere bado boito ku dyji .
Upe kurirewyge ebo , enure bado etae . Ere awy parina kudu , awy alho , pimenta , ere tugu eto , dytabore emugure ty tu ty .
Ere togea toubo baruto ty tu tu
Uw ! Enure barodugo rugadu .
nowy eroino jiboe padunure ty boe paru . 
Icare cerudure . Cere ceremo ia bai kurireuto . Boe kimorema , nowy upe ewaito rabodu .
Oinore ere bai paru gajeje .
Ekare ewido . Erore kororo je .
Erore guru guru guru je .
Ere iage ewarigu ceno ikato . Ere nowy kodurewyge etugu latadoge eto , cegeje . Ere barigu toro ikato .

Dykejere icare cere rezado terçoji .
Ia braredo oragudunure . Kocare ure cegiarigo . 
Cere rezado jii ... Icare cere confessado pugeje . 
Icare ure café maku cenai . 
Cegudure cafece , dykeje finado Simão akore : Taebu mato . Tamedage enogwagenure piga kuruce .
Uw ! nowy bogaire cemonogodyre tyje  ! 
Cemearydure nowy ieji . Ha ! Cere ceiodo pugeje baiporoto rugadu , ceguduwo .
Cenagore : Kaiba ? Kaiba?
Akore  Tagaba boe pega jokodydo .
Inagore  Uw ! Amorora amagadu kaba . Awimoduka .
Akore  Kado ! Emarece!

Inagore  Marigu , marigu , marigu .
Nonore icare ceregodyre pumeji rugadu . Cedaokare pui .
Cedaregodyre nowy bolicho kae . Cedaore ma , oinore ure bai otoji ! 
nowy ure kuru makuwy joku pegare jamedy , mare jorydyware . 
Cere cegeragu ieraji , cegimadure apo .
Akore  Tagu , tagu awuiace .
Makore ia braedu ai . Akore  Marigu mato .
Boekare ! akore : Awuia maku awy Bororodoge etai .
nowy ore nowy piga cewy akore : Da para eles . Dá para eles . Não fala comigo não ! 
Icare ure tugeragu ji . Nowy copo kurire . Ure redo to joo ... 
Makore cenai , akore : Emareo , emareo , emareo ! 

Cegudure , cegudure , cegudure . Biega karega .
Cere nowy boetojiwy oiko . Cere ia oiko pugeje , icare cere ia oiko pugeje . Pobe ma awy metuia bokware . (Meri woe) .
Dykeje icare Padrere boe pa ceroi pinga jitu  dyji .
Akore  Vamos , vamos , vamos ! 
Jeture cei , mare cemeartorukare ji . Cedaidure ceguduwo pugeje .
Braere tugera braredo cei . dykode cemeartorure .
Egore Dykeje tadumode mato pugeje .
dykodi icare cedyre rugadu . Cerore rugadu taci ! 

Upe tudurewygere , dykejere kodurewygere . Kodire cege kuri remawy nure . dytabore ceroino .
Kodire , Padre korigodyre cei , mare makokare . Kodure cedabo jii ... 
cedaregodyre awara paru kae .
Cere nowy cenoe , cege , cere rutudo . Ceegarenure .
nowy aredy  akore : Tagudure?
Cenagore : Uw ! Cegudure .
Care akore : A ! Kocare ! 
Ogwarire cei : Ka ka ka ka ! 

Padre akore : Tarego poboto .
Icare ceregodyre poboto . Cere po arego , dytabore icare cemagore pui . Cenagore paregodywo awaraji . Awara aregody toro .
Egore Uw ! Marigu , marigUw ! 
nowy Padre akore : Arego poboto pugeje .
Care iregodyre poboto . Ire ikeragu poboji , icare ityre tabo . Icare ire po mugudo . Ire iemaedo cewy imedage ewogai . Iorudukare ei .
Icare Padre akore : Amedage eto turubare etae .
Akore  Aki?
Inagore  Uw ! 
Mare imadadure .


Inagore  Itumode toro paibagi . Ikare mea aru . Ike mea bokwa .
Imadadunure . Imedage egokare ino . Ere jekuri pagado . Egore tuduiagu kuruga kae , ciduwo turubarei . Enure jekuri pagado .
Imi rugadu icare ireadodyre rugadu .
Icare akore : Uw ! Akaregou marigudu .
Inagore  Uw ! 

Iture toro ceibagi rugadu , awaraji , itura boe kao . Ipagudukare adugo bogai pinga boi koia . Iregodynure tai tai rugadu .
Itaiwore : Iorudure imedage ewureaji . Ewurea rere rugadu . Iorudure nowy ewure re keje icare iregody rakado pugeje . Ikodure jii , dykeje imearydure eku dyji . Ire iwuredo , ikudugodyre jamedy ekudu paruto .
Ikodure jii je icare itaregodyre etae , ere kimore dykae .
Ere kimore rugadu tai tai tai .
Cedaregodyre , cegodyre cai nowy bolicho kae rugadu . Cere cegeragu meriri kuruji kuri je rugadu . Cere cedo mugudo je tadawy keje ta ; cere je jodo ceiagi rugadu paci . Icare cere cegeragu iaji pugeje . 

Dykeje icare Iori rugodyre brae dyji . Ure aora to motoji po po po .
Ire ikera tugu orebaruto . Ure turagojedo ta . Ire mugudo tyje  . Boekare ! Rekodure ae pugeje . Ire rakojedo pugeje taci .
Icare iregodyre apo . Ire jekuri pagado pugeje .
Akore  Kajao ! Iwo braedu bito ! 
Inagore  Kode ! Awo bito ! Kodire paregodywo rekodaji , awo bito .
Icare rekodure jii ... cewy cedawaraji rugadu .


Iregodyre toro ibagi pugeje . Itaiwore , nowy finado João Garimpeiro padure ia braedu keje pugeje .
Brae egore : Arego mato ! awy metuiare tuiagu braedu bito pugeje .
Ure turagojedo ikera tabo . Icare iregodyre apo .
Inagore  Amugudo awygeje . Icare are bokware ! Pawo braedu bito ! 
Inure jekuri pagado pugeje .
Ure turegody amado pugeje . Turegodyre nowy awaraji ty ... 
Icare ire iwuredo piji . Ema kodure toro ture tabo .

Icare ikodo jii toro . Ire ikeragu iaji . Ire ikeragu meaji .
Ire piga morido , ire mea morido . Ire tugu imijigu aroiato . Ire nowy ino piga kuru tugu to jamedy , nowy imijigu aroiato .
Icare , iorudiwakare iro kao . Iwuduradu awara keje .
Uw ! Ipadure awara kajeje iwi tabo rugadu . Iwudure . Iorudiwakare , mare ‘motor jaruru jire imearydure . awy bai mugure reorere kodure ii , nowy motor kodure ii . Icare inudure nono rugadu taci .

Jii ... je . Dykejere icare iedadure . Ari jeture woe brae etaia keje .
Nonore icare boe pegare . Mare awy Pao Pemo iera brarere cei .
Iedadure . U ... ! Ire imegido oino woje ikujebiji oino woje . Ikera jeture baiga akoreuji , ikera jeture nowy meriri kuruji jamedy .
Ire tawyje mato , ire udo oino ari jokuto ty ... : Korobadure rugadu .
U ... ! Icare ire je tadawy tawyje . Icare ire iragojedo .
Boekare ! Ikodure oino awaraji kuri je . Itaiwore tyje  : nowy Iori padure awara keje . Ikare jetadydo .

Ca ! Cewy boe pegarewy reo : Pobo boire ii , biega karega : raka rugadu . Kocare ire ikeragu cewy baigaji , ire biaboro jado , ire to ji biaboro to ji : akogodynure rugadu , akore ! pu !
Nonore icare ikiarigodyre rugadu . Icare ire bu . Ire nowy embornal tawyje itao piji . Icare ire itaru kororo kororo jice nowari kudu kae .

Iaboe reno pugeje : Ire irawyje nowari joki poboto . Oinore boito jejore poboto . Icare ikodure toro gu gu gu poboto .
Irore poboto co . Ire itaora tugu . Ire inogwa bu pobo kae tai tai tai . Iture toro moto kae ikudui poboce dytabo . Itaregodykare moto kae . Ire ikirimi ibagi pa ! dugu dugu dugu dugu , pobo ao kae . Ie pado pobo kajeje , nowy nowari oto keje rugadu taci . Irudure rugadu guru guru guru . Dykejere iwiapagare toro ibagi Pobo akore ty ... mato iregodaji .
Ire imeru rakado jai jai jai . Itaregodyre nowari kudu kae . 
Dykejere ire ie to ibagi , itaiwore : pobo kodure oino ty ii cu
Dykejere icare ure tugirimi pugeje toro tubo pa kae .

Dykejere icare iaboe pegareure ure pugeje .
Awy bai inodu ureore pobore pugeje oino woe pobo oiagi .
Icare brae egore Baleia roino ii . Imode iwuredo ca oino je , inagore : Hu hu hUw ! ino . Ake ta ipiji imugu pagai tyje  dytabo .
Dykeje umode ikowyje . Mare ityre rugadu inodobiji . Dykodire ukare ikowyje .
Icare ire cewy imijigu bu iwygeje , ire iwaiga jeto itorai . Icare ityre nowy Iori ae .
Inagore  Iori , Iori , Iori ! 
Akore  Hm hm hm ! 
Inagore  Amugudo ! 
Akore  Inobure?
Inagore  Iarogu reo .
Akore  Ho ... ! Icare kudure ce .

Ca ... ! Akore  Kaiba pagodymode?
Inagore  Aragojedo ! Paregodywo .
Akore  Uw ! Marigu .
Icare ure turagojedo .
Akore  NowUw ! : Irugodymode ai .
Inagore  Amode akeragu ii , dykeje arugodymode ii . Mare amodukare akeragu ii , arugodymodukare ii .
Icare inagore : MarigUw ! 
Akore  Uw ! Marigu .
Icare ceregodyre . Cegodo ... Boekare ! Iregodyre piji .
Akore  Butugu tabo ! 
Inagore  Arego ! 
Akore  Butugu tabo!
Inagore  Arego ! 

Akore  Awuredo jao ! 
Inagore  Amugudo awygeje ! 
Iregodyre piji rugadu ta ... ! 
Ikodo Ca ! U ... ! Itura kao ! Ipagudukare iedumode pa adugo jitu dyji . Ikodure , ikodure , ikodure . Dykeje icare imearydure kagariga akoji , ire inodu piji .
Icare ire iwuredo . Imerunure goro goro , goro je .
Icare ire iwuredo . Ire ikeragu cewy ikudure cewy koboji . Ire oiko taci . Ire nowy meriri kuru barigu toro . Icare iregodyre pugeje .
Boekare ! Itaregodyre nowy braedu ae . Mugu cegujei , mare mugu jaere . awy Jerigiga kodu inodu ureorere mugure cei .
Kode ire ake tawyje ipiji . Ikodo goro goro goro .
Icare ikudukare pugeje . Iregodyre pugeje . Itaregodyre bato ty ... 

Ikodo kuri oino cewai paruto . Nowy finado Simão padure tuba kuga tada . Icare imagore ae . Inagore aeto ikerogu ji .
Inagore  Akaba ko .
Akore  Uw ! 
Dykeje ire itaiado toro baiporo kae .
Inagore  Baiporo jado ! 
Aí eu preparei a minha rede
Icare ire ikudawy kuga bu . Icare ... Ire ikudawy aroia bu iwygeje .
Dykeje icare nowy padre aregodyre . Ure iegi . Akore  
 Iaboe etaregodykare woe?
Akore  Aregodyrewy mito tyje  .
Akore  Metage etaregodykare .

Ire iwiado ty ... Ukare turemo . Icare inudure jii ... 
Iedadure . Inagore  Ure missa akedydo marigudu ipiji .
Icare ire imugudo . Itaiwore oino ty ... 
Icare aregodyre .
Akore  Akaiwodo ! 
Inagore  Uw ! 
Mare imadukare itabo . Imire ikimadure apo . Inagore  
Padre ! 
Aiwore ii ty ... je .
Inagore  Itaidure iwo confessado .
Akore  Uw ! 
Icare ire confessado . Ca ! Akedure . Icare ire comunhaodo .
Inogwagenure Pao o Amireuji boetoji .
Ire imeardaedo jii je ... 
Icare inagore : A ! Ioga o Amirewy rogure imode kowyje jao .
Dykejere imode Padre o amireurogu ko , o pobo ururogu ko .
Inagore .

Icare ire kowyje nono . Du akedu keje icare ityre nowy padre o amireurogu kae , pobo ururogu kae . Irerogu ko ty ... 
Icare nowy padre mearutorure ii .
Icare unoragodyre ii akore:
 Kaba koiaba ure arodo ino?
Kaba koiaba ure ardiwado arowo ino?
Inagore  Pao koiare ure iordiwado irowo ino .
Icare ceedu pagare .

Akore  Kaiamodoge ere tuwoaduiagu .
Icare ire nowy imedage ewie , inagore : Kaiamodoge ere tuwoaduiagu paegai .
Uw ! Icare ewoadure . Mare nowy ime enoe jire ewoadure . Puibagi .
Ime ewoadure nowy areme enoeji jamedy , mare ewoadure jao , ico tabo . Icare meri rekodure eroi ei dykeje . Dykejere icare boecodure . Barogwato pugeje . Areme ewoadure ime ewagaji pugeje . Ere ico tugu ewagaji .
Icare ere tugera ra pubiji .
Dykeje icare Padre akore : Tarerugodymode barogwato . Kaiamodoge eregodymode mano tabo dykeje .
Inagore  Uw ! 
Icare akore : Kaiamodoge eregodymode mano tabo dykeje tarerugodymode .
Inagore  Uw ! 

Icare cedyre woe ... Geraldo , finado Simão eturadu toro , cewy brae etae , nowy tuge boi koia .
Mare ekudu biegare . Ere ia aru dytabore icare eture . Du togire kaiamo aregodyre . Boekimorema , okwageradu ji jamedy .
Kodi icare ere kudydo iace . Aidure tuguduwo pugeje , kodi icare ere kudydo pugeje . Icare jeture ji 
Icare kaiamodoge emagogodyre ia tumedagei , egore eiagu nowy kaiamo reko , nowy kurure tubodo apo .
Kodi icare eture apo . Ekodo apo jii nowy mano epage edui nowy mano keje dykae . Icare etaregodyre etae , nowy mano epage etae .

Dykejere icare rugodyre ei , tui mito tyje  dytabo . Rugodyre tuginoigody tumedagei .
Kocare ekorigodyre ji . Kode nowy umode bitowyge ekodure woe ture tabo apo , dykejere iage ekodure nowy mano tabo meji . Iage ekodure nowy mano tabo woe emeji . Enoiogwari aregody awadunure apo Egore:
Kae ! Kae kae kae kae kae ! 
Eepadure nowy tumeduia kaiamo apo ... ta ! ekedu ieraji pubuji
dytabore etaregodyre apo , ture tabo . Eregodynure apo rugadu .
Emagare apo , emagare nowy tumano tabo rugadu .

Ere nowy tumeduia buredo bororo oia keje . Etaregodyre nowy tumedage ebo . Ere ewudydo nono apo , bororo oiadoda . Icare eregodo toro bato to ipo kae , nowy tumeduia epace , tuwo bito nono nowy tuwororo keje .
Pe . Pedro , Pe . Domingos etaregodyre toro etae , nowy ei tuiagu ipo to jitu kae . Eregodyre toro etae toro ... Etaregodyre nowy etumeduia , nowy ure tuiagu bitowyge etaregodo keje rugadu . Icare ere tugana aogado oino ... Nowy eno ipoji . Enure tuiagu ipo to aoraji . Dykodire ere tugana awogado ipo tabo . Ere ipo jodo nowy padredoge ekana keje epiji tuwoe bito rugadu .
Boekare ! Icare ekiorogodyre . Icare ere tugera ra piji . Eregodo toro ukudae kae , ukudae beto kae . Icare ere ia bu kuda , ere ia bu aogeje , enure bu moto keje . Ere nowy ukudawy beto bu keje . Ere utugo , uwaiga , ere bu keje . Icare egore nowy padredoge etuiagu piji , tumodukae bito,
Kodi icare eture mato . Icare boe tugugodyre . Icare boecodure ty ... 

Cenogwagere . Kode boe pemega rakuduie .
Dykeje icare nowy Pe . Pedro aregodyre . Akore  awy boe emaragodae reo . Boe emaragodae kuricigo .
Akore  Mare tamode bai oto akudo .
Akore  Bororo ! Eu não sei Bororo .
Akore  Boe karega bororo rema . Bororo , eu não sei Bororo . Bororo é Bororo .
Akore  Imode tadydo . Tare taiagu kaiamodoge edo cewido .
Cemagokare .

Imire inagore : Ca ! Tagorigody kaba ! Korigodyre pai , mare tagorigody kaba ! Padunure . dykodi tagorigody kaba .
Inagore  awy inodu koiare icare padymode oino . Umodukare ma , padumoduka . Kode , tagorigody kaba . Taegaredo .
Egore Uw ! Uw ! Padunure . Padu nure!
Icare cewoadure ia ewoadae rogu ji : irarogu , damarogu jire cewoadure , ceegare tabo .
Mare eegarere . Imi rugadure ikiarigodynure . Kodire imagore woje awy Pao Pemoji ty ... Inure nowy cero boe , cemagore boe inure maku ai , cebaru tabo , butugugodywo cei , uwo cemeru pemegado .

Boe pegarewy tore cedumode kodi , cegodyi mato dytabo .
Cegodyi toro dytabo boce kodi cewikare poboto . Du kaere ikiarigodyre . Iwiabuture keje . Ikiarigodyre .
Inagore  Wo ... ! awy tabo kana icare cewimode ! Inagore woe iwoadu keje ty ... 
Imagokare . Mare iwabore makore itada . Kogody kuricigoreboe ureorere ire , nowy imearydae keje . Kodire ire awy Pao Pemo mugudo itabo rugadu , iwabo keje rugadu , itaora tada rugadu . dytabore imugure ty ... dytabore itaiwore ty ei , eroi tuwoadytabo dyji , nowy dama rogu ji .
Icare inagore : Tagera to ty tu taerito ! Cruca bu ty tawygeje .
Inagore ei .

Icare ere padurarogu kurudo ty , du jire cenogwagere . Cekare iaboe boe ko . Meri rekodytabore cenogwagere ty rugadu . Pugeje , cenogwagekare pugeje boeco ji  jii barogwa kodody kae rugadu .
Dykeje icare Padre aregodyre .
Akore  Tagoroe reko ika kae .
Cenagore : Marigu , marigu , marigu .
Cenagore : Kajao ! Pawo pae kabi jao .
Icare inagore : Aró ! Icare korigody remawy re pai ! Icare pakare Pao bie . Parumode Pao bie jao .

Icare cere cee kabi ty ... Egore Marigu , marigu . Pawo paremo Igrejato . Nowy umode padydo pakai Pao bie dytabo .
Icare cere ceremo toro ceno Igreja roguto . Biegare tyje  , dykejere aregodyre mato . Icare ure Missado cedabo .
Mare ukare missado paga kuri je . Ure tumago inodydo cei
Akore  M ? O senhor tá aqui ? Tá pronto?
Akore cei .
Mare cemagokare .
Inagore ei : Mare tamago kaba ! Braedu karega akoino pai Barire akoino pai . Pao jorudure akoi pai dyji .
Icare cemagokare rugadu . Cedu kioronure ty ... rugadu .

Icare cemago akedure . Dykeje icare cedyre toro tapira mokuro kuru kae café kae , amirewy kae . Mare cere nowy Pao o amirewy ko boetoji , dykejere cedyre nowy metuia kae .
Icare cere ko pugeje . Cere parina kudu , jugorewy kodurogu ko .
Inagore  Tagowage kurido ! Pagowage rugadu reo .
Egore Uw ! Oinono rugadu .

Care cenogwage akedure , icare cere ceragojedo .
Inagore  MarigUw ! Pawo cruca bu pawygeje . Cere 3 Ave Mariarogu to . Icare cedyre , akedu keje .
Icare imagore ei . Imago paga karega ure imagore jiboerogu boeji . Inagore:
Tamagokaba , tamago kaba , tamago kaba , oinore inagore tai . Oinore awy romode pai kodi . Itaidukare padu pegawo .
Itaidure paduwo paegare tabo . Itaidukare paduwo pagiarigodytabo kodire inagoino tai . Oinore umode kodi . Awurema karega : tawiagody kaba Pao piji , o cruz piji . Padu peganure . awy rorerunure pai .
Ure padydo tugorigodytabo . Ure tugera kogudo bope iera kajeje , ure tugera ra Pao iera piji . Kodire inagore oino tai , pawo pagodomo du rakado pawabo kajeje .
Egore Uw ! Ema rugadu . 

Dykeje icare aregodyre . Kodure mato , akore : Tamode caixão reko ika kae . Akore  Tamode saco reko jamedy (parina kudu tabo) .
Makokare iaboerogu kodu boeji . Makokare ia karo kodu boeji .
Makokare ia kagarigadoge ekodu boeji , ewarogu boeji . Makore ty nowy paduraji , parinaji ty rugadu .
Inagore  Ica na . Tamearydure ? Nonore umodedu kaere inagore . 
Inagore  Rorerunure pai ... Mare pawimodukare page boi koia . Jorubo okori koiare pawimode , mare page boi koia rema pawimodukare .
Inagore  MarigUw ! 
Cegodyre ty ... Nowy padura kae , nowy parina kae . Nowy ira kurire .
Inagore  Icá ! Oinore umode dykaere inagore .
Icare cere cedugu ji ta . Cere barigu toro ikato .

Imagogody pemegare ei pugeje .
Inagore  Tagaba awy ipadura ko . Tagaba awy iparina ko . awy mearydae pegarewy reo . awy jorudae pegarewy reo . Nowy mearydae pegarewy mugumode pawabo keje , pagaora keje . Inagore ei .
Egore Uw ! Nono rugadu . Icare amagore boe remawy ji .
Icare ceregodyre cegudaerogu boe kae . Cere reko toro ika kae .

Boeco oia keje icare cedyre . Barodogudureure iere Pe . Pedro , Bari Pedro .
Ca ! Akado roi cei . Care cedyre . Aregodyre mato , akore : Vamos , vamos , vamos!
Ure togwa rakado cei .
Care cere cedaredo toro ikato toro .
Boekare ! Ure nowy motor jarurugo tr ...
Cerore taci cai cedyre kodi .
Inagore  Cruz bu tawygeje .
Icare paregodyre , mare boe pegamodukare pai . Boe pemegamode pai,
awy boe pega ureore .

Care cedyre rugadu . Cegodo jii poboji , cegiarigodytabo . Icare ceedu pagare ty ... 
Icare meri aregodyre brae etaia kae dykejere icare makogodyre .
Akore  Pagowagewo jao .
Inagore  Tamago kaba .
Icare ure nowy ika bu ia kugaru moturewy keje .
Inagore  Tagaba nowy padura ko ! Padre mearydae pegarewy reno . Pamode ko dykeje , umode pawabo cucudo .
Ekare ko rugadu .
Akore  Tagowagedo ! Parina reno ! Padura reno ! Jacuba to tageje .
Cemagokare . Cedaore ji ty ... 
Okwagere nono : barogo ko dyji , parina kudytabo . Ceedo woe ty ... 
mearogu jire cere cenogwa to ty rugadu .

Icare cedyre pugeje . Cewy pobo pegarewy bokware . Pobo kododyre , kodi pobo kororogodyre , pobo moture .
Cegodyre jii ... meri rekodure , icare cedaregodyre ia braedu corewy ae . Mugure pobo okwai . Oreduje core , onaregedu core .
Icare akore : Nonore pabadumode , nowy braedu apo .
Cemagokare ji . Inagore  Tamago kaba ji . Cemagokare ‘u !’ ino .
Cedao paganure ji ty ... 
Icare ure nowy ika bu nowy awara paru keje . Icare cere nowy ika okwa kogudo

nowy braedu jekarere cei rugadu . Ure tugana jado togwari tabo , tumago tabo . 
Icare nowy onaregedu akore ino jamedy . Oreduje akore ino jamedy . Icare cerudure toro etae . 
Icare ure todomo nowy padreji .
Oredujere tubujodu ji , nowy onaregedu rore ino ji jamedy .
Erore ino cei jamedy . Ere todomo cei , eegarere cei . U ... ! 

Dykeje icare akore : Marenarunure imi . Ire boeparogu bu ty woe .
Tumuguie ty nono to boeparogu keje , tumaragodyie to boepa rogu ji .
Turegodyie kuiejedoge bogai , tuioruduie ji , dykeje tuie tugerogu aru , icare tumaragodyie to boepa rogu ji ; tugerogu akeduie , turegodyie torikuieje bogai , tuioruduie ji , tuie maku tugerogu bogai ty tu tyje  , dykodie tugerogu roie ia meri keje , ia meri keje tugerogu ro bokwaie ty tu je . Tuie apu bito , tuie salrogu tugu to , care tuierogu kido , duie pado nono . Okwage rakuduie nowy apuei .
Icare akore uie , togwageie ei .

Akore  awy amedage?
Akore  Enogwagemode ei , boenure emage .
Icare ogwarigodyre , akore rekoduiagu kae . Icare makore tonarege dyji (tonaregedu aredy ) akore : Arego bai kae awo bu nowy kamoreurogu keje .
Akore  Uw ! 
Rekodure nowy bai kae , ure bu nowy kamoreurogu keje , icare akore:
Emarogu reo ! 
Ure bowyje ja je . Icare ure tarigado ja , ja , keje . Du tore ure sal tugu , du ure bu nowy kamoreurogu keje .
dykode ure ro bu boe paruji . Icare cere kowyje . Cere kowyje rugadu .

Dykeje icare imagore ei , inagore : Awurogu kodu pemegado . Cewy imagore jiboe reno . Pagaregodo kae oino , dykodire pagerogu rugadu reo . Pamodukare boe ko pugeje .
Oinore inagore ei .
Egore A ! Imode ko rugadu . Ka kuri remawy nure .
Aroe kugu kigadu rogure ure mugudo ty keje .
Akore  Oinore inogwagere : ikerogu reo .
Cenagore : Pegaka , pegaka , pemegare .

Cere kowyje , kowyje , parina kugu tabo , aroe kugu tabo . Icare cere oiko rugadu (imireo , Finado Kupé reo , finado Simão reo , Jori reo , Geraldo reo) . Cere oiko rugadu ty ... Nowy onaregedu jerebari kurire cei .
Inagore  Tamearydu awadydo tai . Awudo umode tuo rugo pai .
Egore Uw ! 
Boe kare , iogudugodyre roi pai  dyji .
Ure takorewy kurudo cegeje , rekodure takorewy kae boeco ji  .
Icare cere ceba pemegado . Cere cerugadu . Kugadoge tadare cebadure . Cenudure jii ... 
Icare ceedadure . Icare nowy Pe . makore cei pugeje . Akore  Taedadydo ! Tae kabi . Avião tabore tadumode tagaregodywo kuri je .
Cenagore : Uw ! 

Icare cere cedaimo , cegudure chá rogu ji . Icare cere cedaredo ikato .
nowy braedu corewy onaregedu oragudure cei . Uo ogwarire makoi cei dyji .
Makore nowy Padreji , akore : Boe jame dyji , akodure woe du rodu reore , akore imagoiagu akae tugodywo akabo , tuwoe akudawy kabi , tuwoe Mestredoge , Merimaodoge ekudawy kabi .
Akore . Akore  Imode ikirimi dykeje imode towyje .

Icare cedyre . Cegodyre jii ... Ure nowy motor rakado rugadu , cedaregodyre kuri toro Xavantina kae , nowy avião otodai .
Icare cedaregodyre nowy pobo oia mugu kae . Dykeje Icare cedaore kuri toro Xavantina kae . Dykejere cewy avião jaruru aregodyre .
Akore  Aregodo ! 
Icare nowy motor ure rekodu rakado pugeje . Cedaregodyre nowy awara paru kae . Cere nowy ika bu ty ... 
Akore  Taedo tugudo . Kaiamo rugodymode tai . Rekodo toro taci toro baito ao kae . Cere ceedo woe . 

Icare cere nowy apu gigudurogu kowyje , parina kudytabo ty ... 
Inagore  Tagaba tagogwage beregadydo , tagowage kurido .
Egore Uw ! 
Finado João Garimpeiro akore : Akirema , awarire aiwodo ai pugeje . 
Inagore  Uw ! Inure tawie , inure taerdiwado .
Dykeje icare aregodyre . Akore  Taiamedu utumode woje , tagowagewo . Avião ukare tumugudo . awy brae epagudure ia brae pegarewyge ewogai . Kodire ere cewy joru kuru ja meriri kurirewyge ewirido campo kajeje . Kodi icare nowy avião roiwakare tuwo tumugudo . Epagudure nowy brae pegarewyge ewogai kodi . Emeardaere nowy brae pegarewyge emageie etaregodyre nowy avião tabo . Mare ia soldadodoge eno caminhão tabore tadumode .

Akore  Imi imode tagoroe barigu caminhão to woe . Tagi tadumode toro tagowagewo . Tawiapaganure itaregodymode toro du bogai .
Cenagore : Uw ! 
Nonore icare ceegarere cei rugadu . Ia ino embornaorogu ure oino du ire barigu itaoto kuri tuku . Icare cedo toro , nowy boe , brae , enogwagere tadawy bai kurirewy kae , Cere ceremo to . Oinore boe ekere toro nowy bai oiagi , i raji . Enogwagere marigudu , kode etagedure cegoda piji . Karo kodure , barogo kodure , kiege barege ekodure . Ere ia to pui oino cedogi , dykejere cere cemugudo .
Ire nowy tapira kodu tugu ino embornao to , ire ia karo kodu tugu to jamedy .
Icare cenogwagere . Cenogwage kurire nono rugadu .
Icare cere ceragojedo . Ire farina tugu nowy embornao to , dykejere cewy caminhão aregodyre . 

Akore  Umm ... ! 
Inagore  Aregody , aregody , aregody ! 
Ceegare tabo ! 
Kodure ... ure tumugudo . Icare cere cedaredo to ceegare tabo .
Biakure . Kurodureboe boture .
Cedure toro butao kao . Butao kaore cedyre toro . Butao oto butu tabo . Cewy iru botu tabore cedyre .
Torore Icare butao akedugodyre cei . dytabore icare cedyre mato .

Cegodo jii ... icare motorista akore : Imode itamudo woe ioga apo , iwo kuiada ko jao . Itaidu rakaguragare kuiadaji . Kuiada kugudu .
Inagore  Uw ! 
Dykejere nowy Padre makore , akore : Tamodukare tarawyje , awy motorista mito tyje  umode turawyje .
Inagore  Imode irawyje . Inoba boemode ? Ikiwogu karega umode ! 
Icare nowy braedu akore : Vamos comer milho assado . Papai é bom .
nowy uwai pega pegarogu , mugure awara okwai .

Cedaregodyre . Ure nowy meriri mugudo tyje  , dykejere icare uo aregodyre nowy kuiada tabo . Oinore ure udo tuwygeje ! Unure aoborado tuwygeje . Ure riwudu jeto taobiriji .
Akore  O ... ! Icare iwo aidugirire ! Ioga aregodytabo . Ioga reno ! 
Akore  Pemegaguragare ! Marigu , pawo parawyje ! 
nowy imedage ekare turawyje . Epagudunure nowy padrece . Imire icare ire irawyje apo .
Icare ure jerigi barigu joruto . Oinore cere jorudo .

Icare cere cewy kuiada barigu joruto . Icare nowy uo okwagere ji jamedy . Kode puapore cenogwagere ji . Uw ! Cenogwagere ji . Cere oiko . Ceguredure tabo rugadu .
Ire ia maku ty nowy imedage etai . Inagore  Kowyje , tabagudu kaba .
nowy imedy  ako kagadodynure pai . Icare ere ko jii ... Ca . Icare ceguredure .
Dykeje icare cegodyre pugeje . Cegodyre jii ... Cedaregodyre Pindaibato . Cekare ceburedo . Cegodyre taci toro oiagi rugadu .

Icare cedaregodyre ere toriguru bu ia ituguru kajejewo kae .
Raire , awy jerigiga kodu oinodu reore okwa padure .
Icare cegodyre toro . Cedaiwore cedododai ty ... caminhão mugure cedogi . Cegoda bokware paru gajeje .
Icare cegodyre kae rugadu kuri tuku .
Icare cere cedawyje caminhão piji cedao tabo nowy metuiaji , braedu kare keje . Icare cedyre cewure tabo jii toro bakowy kae .

Ia Braedu rakojere nono bakowy keje . Akore  Maigody nowy brae etaregodymode . Marigudure ekodure woje . Akore  Ia biegarogu pegare . 
Emode pemegado kuri je . Taedo tugudo .
Akore  Maigody etaregodymode . Mare ipe okorire ii . Icare iregodyre woje boeto . Ire imugudo . Dykeje imeardure brae ewabo akoji .
Inagore  Uw ! Brae eeduradu woe . Icare ityre toro . Itaore . Ia bai kuricigorewy tadare egoino .
Egore Mato ! Akogwagewo , akuduwo ia piga kuruce .
Inagore  Boro ! Inogwagemode . Itaidukare nowy piga kuruji .
Dykeje egore : O ! Muito bem ! Muito bem ! Kabobanure aki ? Karajánure aki ? Xavantenure aki?
Inagore  Boro ! Bororonure imi .

Egore A ! akowagedo , akowagedo!
Tapira ra morora , awy kodu boe jire egoino . Uw ! Ere rodo . Enure peta do pudui . Kode ereru akedugodynure , dykaere itaregodyre .
Ia akore : Ia reko akeje awo ko toro .
Ure tugeragu ia Sacola rogu ji , icare ure ia kodu tugu to , ure parina tugu to jamedy . Ure nuwy ia morora ra kobo tugu to jamedy .
Icare ire parina tugu nowy ia kuruto , kaguruto , dytabore ire ko , nowy ia pejô tabo , aroe tabo . Icare ikimadure ebo . Ire ikeragu ekeraji . Iture epiji nowy imedage ewogai ... 

Itaregodyre toro awara kae . Finado Simão , finado João Garimpeiro eedure toro . 
Edo tyje  dykaere itaregodyre .
Inagore  Tagowagedo . Itaregodyre boe eke tabo .
Ire mugudo eegorai . Ha ha ! Eke boire ei rugadu ! Ere kowyje , kowyje , kowyje .
Egore Ia kowyje .
Egore oino ii .
Inagore  Imode ia ko . Inogwagere toro mare inogwage butugukare .
Icare ire kowyje ebo . Cenogwagere woe puapo . Cenogwagere , cenogwagere dykeje icare jaruru aregodyre .

Egore Aregody , aregody , aregody ! 
nowy Padre kodure oino woje , ia cemeduia apo , toro ia tuiordiware jiwy ia baraedu uwai kae . Mare toro cedododai rugadu tooro .
Dykeje icare cewy braedu ure to meriri ure pemegado . Ure iado kuri je , cewy tumeduia okwa kodaji rugadu . Erore taci je . 
Eture kuri je .
Ca ... ! Cere cedaredo nowy cenoto jamedy . Cerore taci eregodaji rugadu , ebo rugadu .
Icare cegodo jii tooro . Dykeje icare nowy Padre aregodyre ia toyota tabo , nowy cemeduia apo , ia braedu apo . Ure korawy tangerina tabo cewogai . Ere barigu jo jo mato caminhão to cedae . Ere akedydo taci . Cere kowyje . Beture ! 

Icare cedyre . Meri rekodure cei nowy ino dyji . Nowy braedu ure tugirimi nono cebiji toro tuwai kae .
Cegodyre jii nowy Jakorewyge Eiao Paru kae . Cedaregodyre meri rekodugody tabo .
Cegodyre Pe . Guilherme ae . Emare mugure nono boetoji . Uwairogu biagare tyje  . O Igrejarogu ure nono tuwaice rugadu .
Icare Pe . Pedro akore tumugumode woe 30 dias tuwo tugerabraredo awy Padreji .
Inagore  Woere icare imode itaora mekido biega tyje  , biega tyje  , oinore inagore .
Macare boe pega remawy nure rugadu .

Icare meri rekodure
Akore  Tadumode jice , jicere togwagemode , jicere tanudumode , tamode pagado tago camaji Inagore  Uw ! Cebadumodukare cama keje . Cebadu rugadu ty moto keje . awy saco doge ewygeje .
Cenagore ty ... mare pagare cenagoino , cemagonure .
Icare cedyre toro cenogwagewo .
Dykeje icare itaore ty ... Bobora kugurogu meture ty ia ruwobo meriri tada du ure nono upe ewore tyje  durogu.
Kurikare . Korobadukare jamedy .
Cemagare . Aroe kugu pobo towy rogure mugure tyje  . Boekaguru kare , ia pojôrogu bokware . Ia barogo kodurogu bokware . Ia karo kodu bokware . Kode nowy inodurogu pegare ii .

Macare cewy Xavantina kejewy barogo kodu , parina kudu , mugure woe .
Inagore  Tagaba nowy ko . Nowyge emearydae pegarewy reno .
Inagore  Cewy barogo kodu , parina kudure pamode ko .
Egore Uw ! Boe jokodu , boe jokodu !
Cenagore : Paba keje pamode ko .
Egore Uw ! Uw ! 
Egore Kode , marigu marigUw ! 
Mare boe jamedy jeture toro nowy ceba keje . Dykodire ceegarere , cenogwagemode toro , cegudumode poboce , cemode cedaimo jamedy . Nowy ceba keje rugadu . Nowy cewai mugure pobo kurirewy okwai , Orowaribo Kurirewy okwai .
Egore Pawo pagaimo jao . Icare cere cedaimo . Icare cedyre toro nowy ceba kae .
I ! Ceba motunure ! Okureboe padure cedao kudawuji . Ceba moture jamedy . Cegera kabida , cee kabida jeture ty oino cedabo . Kodi icare ceegarere rugadu .

Cedaregodyre , cenogwagere rugadu . Icare cenudure . Cewoadukare . Cenudure . Nowy boe pegarewy aregodyre cedae . dykodi cewoadukare . Icare cenudure jii je . Icare ceedadure . Ire cruz bu iwygeje , inagore Ave Maria rogu ji , pobe ma jewy metuia bokware . Icare ire ie kabi , ire itaimo , ire ipemegado , ire aroia tudydo ii .

Inagore  Icare boe pegarewy aregodyre . Tabiapagado imagoji .
Inagore  Imire inoredure pagabo jii je . Imire iwygejere awy paro jamedy boe jore . Igoiare ire parodino . Igoiare ire parodino ty tu je .
Mare iigoia karega . Tamearydaerogu jire taroino . Mare woere icare inagomode tai .
Inagore  Tagudu kaba pu o piga kuruji . Tamago kaba pui piga boi koia . Icare pagaregodyre pagoda ototo . Paromode ia paro woe pugeje dykeje awyge ekorigodymode pai . Emode parodo ja woe .

Pamode pado pui pagao jii ia fazendeiro ai , pawo o pátio akudo , ia diierorogu bogai pagoce . Icare paemarumode caminhão bogai , paduwo . Kodire ire tawie oino . Ikodumode , kodire inagoino tai .
Egore Uw ! Woe rugadu ! Woe rugadu ! Pagodymode awy Jakorewyge e Eiaoki ce ... toro Rokoeiao paru kae . Nonore icare pamode paetowubo kuri , Meruri kae . 
Icare cedyre .
Inagore  Marigu , marigUw ! 

Inagore awy finado João Garimperuji . Inagore  Pagodywo bai oino , panarawo boe mori biegarewy bogai .
Akore  U ... ! 
Icare cedyre , ceegare tabo ! Cere cegeragu brae ekeraji , cegimadure ebo , etuwirebo , ceegare tabo .
Cegodyre . Icare nowy padre aregodyre , akore : Tadumode campo kae . Padre Inspetor aregodymode tago diiero tabo .
Cenagore : Uw ! 
Icare uture toro cebiji . Dykejere icare jaruru aregodyre . Cewiapagare tyje  ma ... akore : 
Uuuuuu ... ! 
Cenagore : Aregodo , aregodo ! 

Ceegarere aregodyji . U ... ! Paga tyje  rabodu .
Dykeje icare nowy finado Simão aregodyre ture tabo . Kodure cedae .
Akore  Ako diiero reo,
Akore  Ako diiero reo .
Icare aregodyre itae , akore : Ako diiero reo , iedaga ! 
Inagore  Uw ! 
Akore  Taiagu akirodo ia tagaidure jiboerogu boeji .
Inagore  Uw ! Ema rugadu .

Icare inagore : Ire tawie marigudu .
Inagore  Awuji ikudumode .
Icare ityre ia bolicho kae . Inagore ji ia meriri kuru bogai . Icare ure makinai . Ure je tadawy tawyje . Icare ire jeto inogwaji . Ire ie towubo tabo baruto . Ire iebiri bu pugeje , icare iruwo raito raito raito raito kuruji . Ire inogwa ra piji . Ca ! Inagore  Ceboere ! 
Iwogwa jokodumode . Ioku kigadugody tuku awy ike boi koia .

Icare cedyre . 
Egore Marigu , marigUw ! 
Eerdure iku dyji , ekudure rugadu jamedy .
Mare brae ekuru kimore ika tabo bakowuto dykeje . Kodire cedyre oino toro pobo okwato , cegurugodywo bakowuto . Icare cegodo toro pobo okwato , ia bolicho mugure ty nono pobo okwai nowy ika epage ekuduwo du cegodo kae .
A ! nowy imedage ekudure nono rugadu ! Eno diierore , kode ps ! ha ... ! 
Icare ikudure cewy ike koboji . Ire oiko rugadu taci .
nowy braedu akore : nowy meriri kuru maku mato inoce .
Ire makai .

Icare cere cedaredo ikato .
Inagore  Wo ! Icare jakorewy umode ikowyje .
Oinore erore ! Etao ronure bogu bogu bogu , nowy pobo oiagi , dykodire inagoino ipagudu koia .
Icare cegurugodyre . Nowy brae eragoje , eragojenure nowy ikaji .
Kodo toro bakowy kae . Ika bu kugaru keje . Icare cerudure . Ia muguradu nono boito aogeje . Oinore akore cedogi . Ure jetudo pudui jamedy .
Akore  Mato ! Mato ! Taguduwo ! Imugure woe tadogi .
Icare cegodyre ae rugadu ... 

Ikodure etododai . Ire imugudo kuri tai nono , nowy to ira keje .
Inagore  nowy , ia meriri kuru maku mato .
Ure mugudo iogorai . Ure je tadawy ta .
Akore  Akaidure ia ruwobo meririji?
Inagore  Boro . Itaidukare ji .
Icare ire je jodo iiagi , ire iebiri bu pugeje . Pugeje ire ie towubo baruto taci . Ire iruwo raito raito raito . 
Inagore  Sh ! Ceboere ! Iwogwa jokodumode ! inagore : 
 he kh kh kh ! 
Ca ... ! Ps ... ! 
Ire iiagu iragojedo . Boekare ! Idurukare iwo iragojedo pugeje .

Imugu paganure rugadu ty ... Uw ! Dykeje icare etaregodyre
Brae egore : Uw ! Viva ! 
Egore Iogwarido Pe . Inspetorji ! Egore Iogwarido Madreji ! 
Egore Viva ! , tui tugera to pui dytabo .
Awy okureboe kaworurewy , ekurewy , corewy , kigadurewy akurunure puibagi ei , nowy Pe . Inspetorji , nowy Madreji . 

Icare epuredugodyre jetu cedae .
Dykeje nowy finado João Garimpeiro ure turagojedo , kodo toro ... Nowy Pe . Inspetor ae,
mare iwaripore . Icare ure tugera raido iera kae . Ure tugera kogudo iera kajeje , icare ure tubujodo , ure togwa raido iera kae tui tubujodo ji ty tabo .
Boekare ! Mekire ... pa . Buture nowy bure paru kajeje .
Brae egore : Que é isso ! 

Icare Iori uture pugeje . Kodo ae pugeje .
Egore Vem outro ! Vem outro!
Nowure icare meru pegare . Rore peka peka peka . Ure tugera raido iera kae pugeje . Ure togwa raido iera kae . Ure tugera maku ai jamedy uwo togwabi tugerato . Mare ure tubujodo ji tui togwa raido iera kae dytabo . Boekare ! Buture pugeje kuri ... okea tobadure kuri pao bure paru .
Brae egore : Ki ki ! Enogwarire ji . Nono icare nowy Pe . Pedro korigody remawy re rugadu cei .

Imire ikare iragojedo . Itao pagare tyje  .
Icare ikudure pugeje . Ikudure dykeje , ia braedu makore ii,
Akore  Akudu kaba pugeje . Akudu rugadu ! Akudu kodumode kori remawy , awogwamode poboto . Boe pemegakare woe . Ikadoge ewogwa ewogware poboto woe braebo . Kudukarewyge ewikare , mare kudurewyge ewire . Akore ii .
Ca ! Nono ikiorogodyre . Mako pemeganure ii ; okudunure itabo , aidukare iwiwo , kodi icare ikudukare pugeje .

Icare ikurugodyre bakowuto . Icare nowy Pe . Pedro akore : Amode amedage ekurugo .
Eiamedu joku pegare , kodire akoino ii , iwo ekurugo . Boe kori koiare akoino ii . Aidukare braedo ekurugo , aidukare emedugodywo ebo . Aidure imiwo ire ekurugo ma , iwo ewogado poboto . Dykeje bakuru bokwamode . Imire bakarumode imi . Ewimode . Imi rugadu bakarumode imi , du bogaire akoino ii .

Icare ire ia ekurugo ire edo pobe . Boekare ! Ia braedu okudure itabo . Ure tuiodo krai etobado ierabrarere ei pobe dyji . Ere tuiagu ika okwado poboto . Ura tubogora bu nowy metuia pogora keje ikato , itomodure nowy metuia , keje . dykodire ure edo tuku .
Makore ii , akore : Apagudu kaba , apagudu kaba .
Inagore  Uw ! Ipagudukare .
Imi ioku bai baire jamedy . Mare idurure iwo ika kurugo ebo .
Icare ire etarego toro bakowuto . Erudure ika piji , mare ewudu ewudure poboto , mare pobo kokare , kodire ewikare poboto .
Icare erudure toro boe ao kae .

nowy braedurogu akore : MarigUw ! Pagurugodywo iage etae pugeje .
Icare cegurugodyre . Icare cedaregodyre etae . Cere ewarigu ikato , icare cere ekurugo . Cegodyre ... rore nono turomaga cewy iage ei dure pugeje .
Cedaregodyre ebo urubaruto . Ewudure poboto pugeje . Icare erudure toro boe ao kae . Dykejere nowy Padre makore ii .
Akore  Ake boire ai ? Piga kuru na boire ai?
Icare inagore : Boro ! comida re boire ii . Piga kuru ikuredure tabo .
Akore  Kode , atudo , akowagewo jewy bai kae .
Iture toro . Itaore : cewy aroe pegarewy pobo tabowurogu , cewy abóbora kururogu mugure ty nono .
Inagore  Uw ! Imodukare awy ko . Nowy imedage kugure ere ko .

Egore Boe pega ! 
Inagore  Uw ! Inoba boere?
Egore Uw ! Boe pega ! Atudo toro paba kae , aerydywo .
Inagore  Uw ! 
Egore Toro ! Toro aerydywo ! 
Icare ityre . Itaregodyre nowy ceba kae . Itaiwore . Oinore nowy cemeduia oweadure nowy tuba cama joki . Uw ! Biaga tyje  karega ! 
Inagore  Uw ! Icare brae emode cewido ! 
Icare ityre ibagi . 

Ikodure gu je . Dykejere nowy imedage egore : Akie , akie ! 
Inagore  Uw ! Ikodo toro ! 
Icare itaore ty nowy Pe . Inspetorji . Rekojere bai poro keje itogi .
Akore  Mato ! Mato ! 
Tui tumago rakado ii .
Ikodure toro ae .
Akore  Akogudydo itabo ! 
Ure tumago rakado ii , nowy tagoi ino dytabo .
Icare irore tuku ipagudu koia . Itaore jeji tuu ... A ! Je kujagugodyre , okwa rore guru guru guru , joku jeto pui biji . 
Inagore  Io ! 
Akore  Botão tugu jewy ime dyji inai ! 
Inagore  Ema pa?
Akore  Emarece ! 
Iture ae . A ! Brae eiamedu ogwarire . Ere iogwarido ii . Egore Olha lá compadre ! Olha lá Negócio tá bravo ! 

Ikodure jice ae . Ire imugudo keje . Icare ire idurudo iwo pemegado , mare rakare rugadu .
Braere iogwarido , iagere tugera to pui . Icare ire nowy ukadawy aroia joku tugu . 
Icare ire akedydo .

Icare ityre toro Pe . Inspetor ae . Makore itogi pugeje , akore : Mato ! 
Ure tumago rakado pugeje .
Akore  Atudo jice amedage etae , tawo tagera pemegado tagoroeji taduwo kuri je , maigody .
Inagore  Uw ! 
Iwiapagare toro baito tyje  .
Makore toro ia braei . Akore  Você , Você . Amode awy boe erego toro Meruri to . Aerydymode ia preguji . Aerydymode ia motoiakoji , amode caminhão reko rugadu . Imode eno diiero jamedy maku tagai .
Etai imodukare ia maku ia maku .
Iwiapagare akoino dyji , inagore : Coitado ! Iogwa jorydyware tuwo iwodydo , jorydyware tuwo imorido .

Icare ityre . Iregodynure tai tai . Biaruru pegarewy , bybyty pegarewy aregodyre , boeco reorere ure , du inodytabo aidure cegodywo boe kori koia .
Icare ipuredugodyre nowy imedage etae . Dykejere iwiapagare ure ty ... toro iiageje . Ire iwuredo . Itaiwore : oinore policiadoge enogwa tugure tuiedui .
Ere lona bu caminhão otoji , boedoguru padu kawo kajeje du okeageje ere imeduia bu . Enure barigu toro .

Icare inagore imedage etae : Inagore  Taiagu tagera pemegado tagoroeji paduwo .
Etaiwore mato nowy cemeduia barigudui caminhão to dykae .
A ! Kuri je nowy caminhão uture mato br ... Ure tumugudo woe .
Icare cere cenoroe barigu to .
Inagore  Tugu awy lona kuda .
Inagore  Lona kudare paedumode .
Egore Uw ! 
Inagore  Boe pega remawy nure .
Icare cere cedaredo to .

Icare cedyre . Cegodo guu ... je dykejere icare bybytyre . Uw ! Jeredudu reorere ure . 
Cegodyre jii , cedaregodyre Kujibo Paru kae , boeco ji  , nowy bybyty kimore dytabo . Cekare cemugudo . Cegodyre ta oiagi rugadu .
Cegodyre jii mato nowy iaboe kae , egore Olaria oino jiboe kae .
Arturo mugure nono . Boekare . Nowy motoristadogere nowy caminhão mugudo nono , nowy Arturo uwai keje . Ere mugu puredo ty uwai poroji .
Icare ere turawyje toro . Nowy braedu unudukare jamedy . Ekodure toro ae , ere tugeragu ieraji . Emagore ji , emagore ji . Itaiwore toro ty , lona okwa kajeje toro ty ... etae .

Itaore : Aregodyre amirewy tabo , aregodyre café tabo , aregodyre tapira mokuro kuru tabo , aregodyre nowy mokuro ri tabo . Ure kurido rugadu . Ure jetu eegorai i ra keje . Icare ia boire ii , nowy jamedy boire ii . Ire ikeragu nowy ino embornal rogu ji . Ire irawyje toro etae . Bubutu kurire rugadu . Mare ere nowy caminhão mugudo ty baiporo keje , kodire iroiware iwo iremo etae . Icare ire iremo krai etae . Enogwarigodyre ii . Inagore  Boa noite , boa noite . Inogwa bu bu ewadaru boe bogai , ike boi koia .

Icare nowy motorista akore : Coitado ! awy boe ekudure piga ce kodire padre rorerure ei . Kode ekare boe ko .
Icare egore : Akowagedo , akowagedo , akowagedo ! 
Inagore  Uw ! 
Ere cewy mokuro kuru ri bu ia amirewy keje , ere makinai , egore : Kowyje , kowyje .
Boekare ! Ipogurukare . Ike boikare ipogurudo . Ire nowy pobedu jodo krai iiagi , mare oino karega ito bokware , kode ire itodo pe pe pe keje .
Ire nowy mokuro kuru bu keje .

Dykejere ire ia tugu nowy embornalto , nowy amirewy , mokuro kuru ri nowy imedage ekeje .
Icare inogwagere , inogwagere , icare ikuredure . Dykejere icare ure ia betureboe arego mato : cewy ure nono boekugu ureorere .
Icare ire kowyje pugeje . Ire kowyje , kowyje .
Dykeje icare egore : Marigu paduwo , Marigu Paduwo ! Dykejere ire ikeragu nowy braedu ieraji , icare ikimadure apo .
Icare ityre toro nowy caminhao kae . Imagore nowy imedage ewogai toro . Inagore  Tagera aogado lona okwa tabo . Ere tugera aogado tabo rugadu . Icare cere ceremo toro grai grai . Nowy motoristadoge ere turemo .
Inagore  Tagerogu reo :rogu ko puapo .
Egore Anure cewido ty cege boi koia , aroi akowage tabo  dyji .
Inagore  Tamagokaba . Inure iwogwado . Ike boi rakare ii . Kode ia ike rogure ire amudo , iarema ikare amudo , ire iwy remo grai grai grai , ike boi koia . Kodire inure iruwo rugadu bowyje .
Egore Uw ! Boekimo ! Icare pare boe ko .

nowy cemeduia padure pobo tada , caminhão tada , nowy lona okea keje .
O ! Pobo akore co co co co toro , mare jetadukare ure .
Icare cegodyre jii ... Icare itugugodyre , inagore : A ! Paburedu kana ure?
Finado João Garimpeiro akore : Woere imearydaere Tacho uta bogai woe .
Inagore  Uw ! Ema rugadu .
Gu ... dykejere icare cere nowy aroi okwa aogado baruto .
Akore  U ... ! 
Akore  Cewy Tacho uta reo rugadu .
Inagore  Uw ! 

Inagore  Paburedugodynure ji .
Itaiwore ceibagi ty ... Boe awadugodyre rugadu ty .
Inagore  Tagaiwodo ! Barogwa kododynure ! 
Inagore  Pagaregodynure ! 
Icare Boe awadugodyre rugadu . Cewy parina mugu kimore padura tabo .
Inagore  nowy piji .
Icare cegodyre oino rugadu . Cedaregodyre trocamento kae .
Inagore  Tabogora megido . Pagaregodynure .

Icare cegodyre jeto rugadu , cedaregodyre . Oino rugadu . Oficina kae .
Cere cemegido mato rugadu . Kodire ekare padre bie etaregodyi cedabo  dyji .
Cere cedawyje piji woe . Cere cenorogu boe tawyje . Cere nowy cemeduia tawyje jamedy . Cerudure ae ty ... pobo padure woe ruwo kajeje . Jetadukare . Icare cere cegera amagadydo ji , jetadukare .
Uw ! Kocare ! 
Icare cegera mugudo apo , dytabore jetadure . Aidukare tuwo turagojedo pugeje . Ceigoiare cere rakojedo .
Cemagore ji , cenagore : Aeku rakado ! Pagaregody ! 
Icare ure turagojedo rugadu ta ... ! 
Boekare ! Akore  Hu hUw ! 
Inagore  Aragoje rakado ! Pagaregody ! 
Icare cere rawyje moto kae

nowy brae emagokare cei .
Icare cere tawyje nowy caminhão piji , kuri je ere taredo caminhão to ceibagi , ere jarurudo rugadu Uuuu ... 
Motorista akore tumeduiaji , akore : Aki tabo pugeje inuduwo biega tyje  .
nowy metuia akore : Ta bom , ta bom ! 
Icare erore taci , cai tudure kodi , toro ceibagi .

Cedure bato toro cewobe etae . Cewobe eragodyre ceiogi . Uw ! Icare barogwa kododyre . Icare Cenudure , cereadodykare . Cewi tabore cedaregodyre .

Boe codure . Barogwa kododyre , meri kodo gu woe (9 hs) dykeje icare avião aregodyre nowy Pe . Inspetor apo .
Kodo woe awuji rugadu . Ipare eegarere ji , egore : Avião aregody!
Itaiwore ji ty ... Inagore  A ! Cewy rorerure ceiboere rore oino .
Boekare : Boe codure ty ... Icare barogwa kododyre , icare meriri iku bataru aregodyre . Nowy meriri iku akore avião butuie Pe . Inspetor apo .
A ! Ukare turugadu . Merimaodoge etoragudure .
Egore Coitados . Egore Coitados!
Boe ekiarigodyre jamedy .
Inagore  Aerdiware , mare are amagu , aerdiware inodu tabo!

Ca ! Tapiradoge eregodyre imarido tabo bogai . Icare nowy padrere taredo nowy imaridoto . Madre ure taredo avião to . Icare uture .
Boekare : nowy avião kana jeture ia iji . Kocare buture pugeje kuri tuku .
Icare ere Madre barigu nowy imaridoto pugeje , nowy Pe . Inspetor apo kocare ere pobe rugadu . Tapiradoge icare eture ebo . Ba aregodytabo icare etaregodyre nowy Sangradouro kae . Icare nowy merimaodoge eregodyie etogi toragudytabo ei todomo nowy tumedogoji (madreji) .
nowy meriri kuru ure jeri ra kado , nowy je ku ure turawyje joki , du ekare kabi . Nowy Padre remawy batina joru ure kowy oino megi , du eerdure ji , etoragudure pugeje . Icare ere eremo toro , tumedage ere etaimo . Icare ere erego ty bakurireuto .

Meruri kejewy Diretor Pe . Bruno rema , dykoiare ure cedydo Sta . Teresinha kae .
Cedaregodyre , icare Pe . Bruno makore boei , akore : Paduwo kare etae . Karo kodu boire ii .
Awy boe egore : Po Ekurewy Paru (na barra do Rio S . Marcos) kae . Po Ekurewy Paru keje pamode boe bito . Nonore kare kuricigore .
Iage egore : Uw ! Ema rugadu , ema rugadu !
Egore Pagody awadumode jii toro paru kae caminhão tabo .
Egore Uw ! Ema rugadu !

Icare Boere parudo .
Ere tugera bu badojeba ao keje .
Egore Aroe etonagodyiagu to oeceruji , to karo kiga dyji , to pobuji , to akurura cereuji , to juireuji , to joku kurireuji , tuge mea , tuge pobo paru tabo . 
Ere iogwarido . Boe eegarere tumode karo kodu ko  dyji .
Imi jamedy iegare pagare ty ii rugadu . Iwyge bokware , iwuodo bokware .
Icare egore : Kodire inagoino Tori Paru tagae ! Tabado nono . Taromode taci joru tabo aroe eregodaji .
Ipare egore : A ! Iwuodo bokwa , iwyge bokwa .
Boekare , inagore : Iwuodo bokware , iwyge bokware jamedy , mare ikodumode .
Egore Uw ! Ako rugadu , ako rugadu .
Inagore  Uw ! Ikodumode rugadu . Mare iordiware iromode dyji , kodire inagoino

Icare cedyre . Cegodyre ... Ire ikeragu jorube paruji , ire bu ikana keje .
Egore Aiaedo ii . ! Amode ikowy !
Inagore  Tamagokaba ii ! Tamode ipogurudo .
Inagore  Iwygekare . Iwyge tabo karega iroino .
Egore Boro ! Awygere , awygere!
Inagore  Tagagori kaba ii .
Icare cedaregodyre toro , buke pa kae .
Icare ere taredo poboto . Ekodure pobo oiado gu ... je , dykeje icare emeardure ia akoji . Akore  ps ... ps .

Oinore egore ! Egore Buke jado , aró!
Egore Kajá , biakure ii ! Biakure ii!
Dykeje icare emagore toro , egore : Awyge bUw ! Awyge bu !
Iage egore : Iwyge pa kae ! Iwyge pa kae!
Icare pobo akore : Cuuuu ... ! 
Egore Uw ! Iwyge pa kae ! Iwyge pa kae!

Icare ire ikeragu cewy ino joruji , ire irawyje tabo poboto,
Inagore  Iwo jorugo bakowy keje .
Kugaru kurire .
Icare ire awy ari itura boe kowy kowy .
Oinore ire udo ! Icare iwiapagare . Ia akore : Hu hu hu hUw ! Kado mato , iorubodare!
Inagore  Ho!
Icare akore : Ikugudugody biaku koia . Aki pugeje , iorubodare , pawyge reo .
Inagore  Hm ! Ema rugadu !
Inagore  Iorubodare , paeru reo , paerigi reo . Apadu tugudo , apadu tugudo ! Anu , anu !
Akore  Ie ! Iorubodare , pobo korinure rugadu !
Inagore  Uw ! Ema rugadu , ema rugadu .

Ikodure toro . Ire nowy buke bu ty ... ire jado . Ire iwure jodo iwo keje . Iragojere , iragojere , dykejere icare pobo tugudure .
Inagore  Ps ! Mato krai iwygeto ! Ha ha ha!
Egore (kare egore) : Fs fs fs ... 
Ere turemo toro iwygeto krai : Oecerewy kurire ! Koge ereorere .
Emagare rugadu . Ere tumugudo nowy buke keje ipiji taci .
Awy ikerako biegarewy meto ty ia iku tada . Dykejere ire awu
ikana koborewy raido toro nowy buke iwo kae . Ire ikera kogudo kajeje tuku .
Ca ! Ire imugudo ewygeje ... kugaru kae . Ire ewido ty ... je

Ire buke bu pugeje . Ipagare , ipagare , ipagare . Dykeje bakowy kejewyge emagore pugeje . Egore Ho ! Tamearydu awadydo ji ! Kodo tagae!
Kigadu kodo awadunure . Joku kurirewy kodo mato rugadu woe 
iwygejegody . Ure tuie jodo , mare butugu tabo karega : rekodunure rugadu .
Egore Amearydu awadydo ji!
Egore Buke iwo baru aogado baruto .
Ure turemo iwygeto krai Ure tuie to oino mato itae , rekodure mato itae mato . Ire buke iwo baru aogado baruto taci . Ure togwa kogudo nowy bukigu kajeje tuku . Ikodure woje kugaru kae apo . Ire boe to aoraji pa pa . Ire bito ty ... 
Inagore  Wo ! Itaidure iwo towyje bato . Ire bu ty .

Ca ! Ikodo pugeje . Ire buke jado pugeje . Iragojere ty ... 
Oinore erore ei
Egore Iwyge pa kae ! Iwyge pa kae 
Iage egore : Uw ! Buke jado ! Buke jado!
Iage egore : Uw ! Akogwa kugudydo ii . Biakure ii .
Iage egore : Uw ! Kaba jiba aroino ? Amara tabo!
Iage egore : Tagera redo karei .

Icare ba gigadugodyre . 
Egore Boe kimo , ikera remoduka 
Dykeje icare , akuroroe etaregodyre . A ! Ewudure buke jameduto rugadu .
Egore Buke oto kae 
Iage egore : Apuredo ii .
Ere tumugudo ewygeje ... urubaruto . Ere ewido . Mare emagare rugadu .

Icare boe rore je tuku .
Egore Tarego caminhão bogai .
Eregodyre toro ceba kae . Etaregodyre tabo . Ere mugudo ty ... 
Ere Aroe enogedo , ere tugejedo jamedy . Dykeje nowy padredoge enogere . Kare emagare rugadu .

Icare cedyre ebo toro ceeda kae .
Icare Padrere boedo iage etugu tugeje tuwo ekowyje parina tabo .
Ure edo iage etorudo tugeje . Ukare Sal tugu to .
Ukare edo kabi jamedy . Cucu inodytabo ure boedo raru upodo , icare etorudo boe eroia mariguduwuji .
Icare ure edo iage kabi . Ure edo sal tugu to . Ure edo torudo jamedy , tugeje .
Aiwore nowy baperaji dykejere roino .

Icare kodure . Ere tawyje .
Icare nowy kabidukarewy ure kiwyje , ure raru jado ji . Ure cewy kabidurewy , sal tugudure towy raru jado ji jamedy .
Icare ure togwa pagado ui pobe dyji . Cewy kabidukarewyge ro kodure nowy kabidurewy ro kori .
Icare ure boedo togwa pagado ji .
Ica , nowy kabidukarewy icare boere ko du pemegado . Nowy kabidurewy Sal tugudure towy boe ekare ko du pemegado .

Icare boe enogwage akedure .
Egore Pawo awy kodokora bu awy karo kodytabo caminhão tada .
Egore Uw ! Boe jokodu ! Boe jokodu .
Egore Padu mariguwo , boe eru koda piji . Boe eru jetumode awy kare ei ma , ekamode . 
Egore u !
Boe ekudure boekuruce tuiegare tabo , ere tugu kuruto , ere kicarudo .
Icare ere mugudo toro ceboji caminhão tada , tuwo ko awaraji caminhão tada . Icare cere cedaredo to . Cewirinure okwaji ta ... cebogora padure kare etaogeje ty tu ty .
Icare cedyre cenogwage tabo , ceegare tabo .
Icare cegodyre . Arowe ekudugodyre , egore : Kae gae wo ! Kae gae gae ! togwage tabo .
Cedaregodyre meri woe .

Awy brae etore emugure woe rugadu . Kodire ere ipoguru toru akedydo oino jice awy campo kae . Barodugodynure .
Cewy brae etorere kare ewodo rawyje . Ure nowy kare ewuodu rawujewygere , ure etogagiridowygere , ure sal tugu etowygere , ure ewarigu toro ira towygeje , tapira biri keje ere edo .
Ere etagedydo taci . Ere ewy meriri ikuji , ere ewy ipoji , ere ewy bai poruji .
Uw ! Arimode pagerawubodure boe enogwagei nowy karei dykeje .
Paerdiwamode awy boe emodukare tapiradoge ewido dyji . Nowy kare eire boe enogwagemode jii je .
nowy karere boe eiamedu maragodydo . Iera kiarirewyge emaragodyre karo kodu boi koia .
Brae ewyge pemegaguragare . Boe emode bu tai tai pobo kajeje . Boe emode ewidody kuricigodo . dykodi nowy kare eki jire boe enogwagemode jii je

Icare boere jii je .
Icare boe puredugodyre nowy Peta kurirewy pugeje .
Dykeje icare cedyre toro pugeje . dytabore icare ure nowy brae etudo toro cedabo . dytabore ere piga kuru reko . Ere tuwygedoge erego jamedy , mare ekare ewarigu poboto .
nowy brae ewyge rugadure boere kare ewido tabo . 

Icare boe eture toro ‘caminhão tabo pugeje .
Uw ! nowy brae etaregodyre ... ewogure toro cebegi .
nowy boe remawyge cewogure mato cebogi Boe emagare rugadu .
Cekare boe bito . Cewoguge bokware jamedy . Jukore cere bito cegeje . Metugo jamedy . Metugo koubotorewy . Dykeje icare cere rakojedo joruji cere sal tugu to . Icare kodure .
Cegidore kuidei bokwado ito . Nowy kuide eke nowa kejere ceedure .
Cegidore nowy kuidei , ewudure nowy bakowy keje .
Cenagore : Barogwato padymode ewogai . Pamode pagado bakowy kae , pagodymode jii bakowuji .

Boere karedo mito , pobe , mito . Nowy oecerewy kurirewyge , ere emagu , emagu nowy brae etai . Enogwagere ei . Ere iage sal tugu eto .
Icare ewadodyre , egore : Kodire inagoino tagai .
Icare pagimejerage ere tudo pui tuiorduwo paroi karei dyji , tuwo iage etaru pageje . Ieripo tabo tagudure piga’ kuruce , taroiwawo karei . Ewadodyre puibagi puibagi tuiegare tabo . Enojanure nowy brae eegai . Ca ! Icare ba aregodyre . Kiege barege egogodyre . Icare boe eture .
Egore Marigu , marigUw ! Mea kogudo tageje .
Egore Ire mea kogudo ikeje marigudu . 

Icare cedyre . Cerore duru ruru ruru cai cedyre dytabo , cewure tabo , toro paru kae .
Egore Jorubo reno .
Egore Boiaku reno .
Cedaregodyre toro . Uw ! Oinore eno pobo akore ! Cu cu cu !
Egore Buke jado ! Akera redo ji!
Egore Icare akera kugudure to!
Egore Iwyge pa kae ! Ure Cu !
Etugimo akore pa pa pa , kare etaoraji .
Egore Tagera redo ei ! Boe gigadugodynure .
Care nowy karere turawyje . Karere turawujedu kurido rugadu .
Enure pobo tugudo . 
Icare etagedure taci .

Egore pugeje : Tarego caminhão bogai!
Etaregodyre tabo .
Ere kare ewarigu to
Korobadure .
Ca ! Boe erore ta ... tuieda kae .
Egore Iage etugUw ! Iage etugu !
Egore Ioku kigadugodynure , ike boi koia .
Iage egore : Ipadunure ie padu oiagi .
Egore Tagera redo ! Tagera redo!
Egore Pagoroe oto kabi .
Egore Jorugo!
Iage egore : Imire imode jorugo , imire imode jorugo .
Iage egore : Imire imode jerigi kado .

Iage egore : Pagaomodukare pui . Ikugudugody ike boi koia .
Egore Paiamedu , paiamedu . Kugudugody bokwarewy bokwa , paiamedu kugudugodyre .
Tagaiwodo ii ka ! Itaborarogu kicarurogu ike boi koia .
Iage egore : Akaiwodo : Iura pado awadu , ike boi koia .
Icare akedure . Karo kodu akedure , ure turugadu .
Aroe kugu akedure . Boekare ! Itaiwore , toro marigudu
Icare egore : Taburedo mato , tagoroerogu boe tabo .
Iage egore : u !
Iage egore : M ... ! Inodoguru ronure jooo iogi ike boi koia .
Iage egore : Kajao ! Ikuduwo kuruce jao . Iage egore : Iwo iruwo jao 
Icare enogwagere tuiamedytabo . Oinore egore , tumago tabo , tuiegare tabo .

nowy Pe . Bruno jekarere jamedy . Oiogwarire .
Icare cenogwage akedure . Icare nowy Padre akore : Tagaredo
caminhão to , paduwo .
Cere cedaredo caminhão to .
Akore  Tumugu pemegado , tagedo rakado pui .
Inagore  Uw ! Ikedu rakamoduka . Inure ipegado , kode ikugudugodynure . Iwudumode caminhão piji ikuredu okori koia .

Icare cedyre toro pugeje . awy Páscoa epae bogai pugeje .
dytabore icare nowy Pe . Bruno ure awy Kijibo Paru kejewy capitaodoge ewie . Ure awy Jakorewyge Eiao Paru kejeu capitaodoge ewie . Rekodure toro ewogai , etuwo oino toro cedodogajeje . Icare cedaregodyre toro , etaregodyre jamedy . Meri rekodu tabo:
Icare boe ewadodyre , boe eiwo rakawo biakuji , pobo akuji . Ewadodyre ipare etai , ewo boe kado toro nowy boe ewyge kae , barogwa kodody tabo .
Icare cenudure .

Icare egore : Tamugudo , tamugudo ! Cewy tagoiaji , tawo mea kogudo tageje , tawo mea kogudo tageje .
Icare nowy brae egore : Coqueiro kodu modukare . Frederico kodu modukare . Piodydo kodu modukare . Ewo cewai pemegado . Kodi icare cegodykare .
Icare barogwa kododyre . Ere japara makinai . Ere tariga kurirewy makinai , iwo bai kado tabo . Boe egore bace baradu , Boe egore Baiaoboa ino jiboere etaidure iwo mugudo pudai .
Imire ire ipo kado , ire bai kado , ire reko toro nowy imedage etae . Emagere ere bure tugu , ere nowy bai bu . Ire reko reko reko , nowy bai boetoji . Dykejere icare ire ipo reko pugeje .
Ire akedydo taci .

Iture dykeje , nowy brae ere ikudydo piga kuruce . Eno sacore mito ty tu ereore piga kuru tabo .
Icare itaregodyre , ia braedu ure ikudydo pugeje itaregody tabo .
Iture pugeje , ia tuginoiwure ikudydo pugeje . Duwyge egore : Tagire tamode kudydo pugeje .
Iture pugeje , nowy iage ere ikudydo pugeje , turoi idu rugadu . Mare ero rakakare ii . 

Icare ityre toro . Ire ia bai reko pugeje . Padure mito tyje wy ikodure tabo jii pobo obwato . Icare ire itaimo , icare ikodo tabo jii bakowuto .
Itaregodyre bakowuto , ikodo tabo toro jii , ire barigu tumeduia keje kuri pao .
Boekare iare ikudydo pugeje , nowy icopo mitoduto .
Akore  Braedu korigody .
Akore  Ia Bororo korigody .
Egore Tarego ewogai , mato ebo , woe awy etumeduia ae . Awure kudu kuri remawy re nowyge ekori 
Icare eregodo toro ewogai . Egore Kajao , kajao ! Atu kaba roga .
Icare iare ikudydo pugeje . Ikudure , ire nowy ike oiko taci .

Dykejere icare etaregodyre nowy braedu apo . 
Ere pobe ma awy metuia bokware ji . Ere rakojedo woe iogorai .
Egore Índio .
Inagore  u !
Egore Akaiwodo . awy braedu korigodo ! Akaiwodo ji .
Egore Aki jamedy (nowy brae dyji) akaiwodo ji jamedy .
Ere tugera tugu okura kuda , ere aiwodo ii .
Icare egore : Icá ! awy korigodo .
Egore Akaiwodo jokuji!
Egore Awiapagado . Kodiba akorigodyre?

Etaregodyre nowy boe apo jamedy .
Icare emagore ii pugeje .
Egore Índio ! Kodiba awyge ekorigodyre?
Ire ikana awogado , itaiwoi eeku jitu tabo .
Inagore  Tagorigody kaba . Ire ikana awogado dytabo .
Icare ire ikera bu etao keje oino . Inagore  awy meri Cristaodoge eno meri reno . Tagorigody kaba . Taegaredo . awy meri boe eiamedu jekarere Pemo ie tabo .
Nonore icare nowy braere tugera to pui tuiamedytabo , egore : Viva!
Indiure ganhado . Apogurukare . Akire akagomode oinono . Akire Braedure aki . Nowy rema indiure akore oino ai . Poguru bokwa . Ere tugerado keje toro .

Icare Pe . Bruno makore ii akore : Coqueiro , vem cá!
Inure nowy epa rogudo ereore ty tu ty , dytabore epa cama 
padure . Du tore ure turemo itabo .
Akore  Amugudo woe . Oino tuba kamorewy keje .
Ure tugera raido toro nowy kamorewy kuda .
Itaiwore ty ... Inagore  Koiba bogaiba roino?
Icare ure tawyje mato . Itaiwore : iedure copo ji . Okorobadure ia pobo jokurewy tabo . Icare ure makinai .
Akore  awy inorogu remawy reo . Ire maku oino akai .
Inagore  u !
Ire bu inogwa keje . Ire ie biri bu pugeje . Ire ietowubo tabo baruto . Ire iruwo raido raido . Ire oiko taci .
Ire makai .

Ire ikera bu woe iera keje , iera uporu keje . Inagore  Padre!
Amagodo awy imei . Ewiie . Ekaba ikudydo pugeje . Ikudu rugadu reo .
Ikuduwo ike jorubo kuruce . Inogwagewo , inogwage pemegawo . Ike boire ii . inogwage pegare almoço keje . Enure nowy piga tugu nowy ikomidato inai . dure ere ido ko . Dykodire inagoino .
Icare nowy Pe . Bruno akore : Obrigado ! Muito bem Coqueiro .
Ogwarigodyre , huhuhuhUw ! Akore  Pawo pae bu .

Icare cere cee bu . Icare ure tugana aogado oino baruto .
Akore  Gente ! Akore pakaiagu tugudydo pugeje . Tugudu rugaduiagu
Tuguduwoe jorubo kuruce . Tuge boie pudui . Togwage pemega kae almoço keje .
Nonore icare nowy braere tugera to pui pugeje , egore : Viva!
Viva índio!
Ia akore : Kocare jorydyware tagowo oinono . Kudu kuri remawy nure .
Icare cewy José Lopes kodo mato nowy Pe . Bruno rakoja kae , akore : Pois é gente ! Nunca eu vi bororo beber pinga assim . Só este eu vi .
Icare nowy braere tugera to pui pugeje , egore : Viva!
Icare ityre nowy ike jorubo kuru kae . Ire ikeragu ji , ire tugu copo to , ire pobo tugu to , ire mugudo oino i ra keje . 

Mare oinore ia boitore , boito raicigore poboto oino jice .
Du iragojere ty oino , nowy boito kudu keje 
Icare ire ikera raido nowy copo kae , ikuduwo nowy ike jorubo kuruce .
Ire ikera raido kae . Ikera puredugodyre kae dykeje , iduru akedure .
Ikera ro oino gu gu gu piji . Ire idurudo pugeje kae . Ikera puredugodyre kae dykeje , iduru akedure . irore ibagi pugeje gu gu gu .
Dykeje nowy nowari kudu ure tugado iwure tabo . Irore paci ikujebije Irore bai bai toro poboto . Iwudure poboto po ...!

Boekare . Ia iwobe buture iwygeje jamedy pu . Ure todomo ikajeje tuku . Ure itaogado nowy pobo piji .
Akore  Compadre!
Inagore  Compadre!
Akore  Compadre .
Inagore  Compadre ! 
Cewy compadre Bilenga rabodu , buture iwygeje poboto .
Ure tudugu ikuda toro boeki kae .
Inagore  Compadre , iwo itaimo jao .
Akore  Icare are akaimo . Ikedumode akudawy aroiaji .
Inagore  U .!
Icare ire itaimo .
Icare akore : Vamos . 
Inagore  Uw ! MarigUw ! 
Kodure itabo jii toro boito ao kae .

Icare imagore ji , inagore : Compadre , ia bairogu bu woe ikuda , ipaduwo woe .
Akore  Não ! Apaduwo bai tada .
Inagore  Uw ! Mare ikudawy pegore .
Akore  u !
Icare ure bairogu bu : ure itao kudawy rogudo . Icare ure iwy ty .
Meri rekodugodytabo . Inudure gu : ... Koborirogu tyje  .
Icare iedadure .
A ! Inogwarigodyre : Ka ka ka ka!
Iwiapagare : Egore Jetadu , jetadu , jetadu !
Icare imagore . Inagore  Mato ia caférogu tabo ikeje ! Café boire ii .
Egore Cafeie , cafeie , cafeie!
Icare etaregodyre tabo . Ere copo okorawy tabo rugadu .
Icare ikudure ce . Mare betu bokware . Jiri rakare rugadu !
Ire oiko .

nowy compadre aregodyre mato ikudawy aroiarogu tabo . 
Icare ure pegorewy ta ipiji . Icare nowy kirewy tugu ii .
Ca ! Care ityre toro etae . Inagore  Boa tarde!
nowy ure ikudydowy boetojiwy ure pacote bolacha makinai . Oinore ure!
Ia metuiare caramelo pacote makinai jamedy .
Ca ! Oinore egore ii , tumago tabo ii .
Egore Akogwagedo ! Karo kodu reo . Akerogu . awy aedogamage ekare akogwagedo . Ere akowagedo tuge piga boeji .
Icare ikudure nowy boe kuruce , kare kuruce . Ikudure , ikudure , ikudure . Icare inogwa amogodyre .
Inagore  Kajá , ikiguruduwo jao . Icare ikigurudure .
Dykeje icare ikuri kugudure nowy piga tabo , nowy boe kuru tabo jamedy , jamedy boe akedure taci toro ikuri piji .

Icare ityre toro . Ire ikeragu pratoji . Ire aroe kugu bu keje ty ... 
Ire boe kuru tugu to pugeje . Icare ire ikeragu ia karo ko dyji .
Icare ire kowyje , ire kowyje , kowuje,
A ! Ike boire ii rugadu .
Icare ire ikuredydo ty ... 

Ba aregodyre , ime eture , pobo paru kae .
Egore Ipare , taedadydo , tagodywo tawo jorugo ime etai .
Egore Uw ! Marigu , marigu !
Cerore taci tooro . Cedaregodyre . Ere taredo poboto kuri je .
Pobo akore Co ... 
Uw ! Oinore etugimo akore etaoraji pa pa pa !
Egore Tagera redo ! Aró!
Egore Icana tagera kugudure ! 
Egore Boro ! Boe ekera kuguduka . Ioku rakaguragare biaku koia .
Icare ewidody kurido rugadu .

Egore Tarego caminhão bogai . 
Icare etaregodyre tabo ceeda kae .
Icare nowy padre Bruno akore : Ia kare etugu tageje , tagwagewo .
Tagwage akedu keje padymode . Boeru umode kare ekodo .
Egore Uw ! u !
Cedure woe jorugo kae . Cegudure cafece . Dykejere cewy braedu makore ii pugeje . Akore  Kodiba awudure jice awy boito joki jice poboto?
Ure tumago rakado : Kodiba?
Icare ire imago rakado pugeje , inagore : A ! Reumatismo forte pegou no meu joelho .
Egore Ha ha ha ! Enogwarigodyre . Iagere tugera to pui pa pa pa .
nowy finado Pe . Bruno akore : Está vendo ? Jorydyware tagowo oinono pugeje , tagowo reumatismoie oinono pudui .
Ia akore : Reumatismo é pinga?
Inagore  Ema rugadu . Pinga rugadu .

Care Pe . Bruno akore : Hoje é muita alegria , alegria forte .
Icare cenogwagere , cenogwagere ty ... 
Akore  Pamagowo jao . Icare cemagore baruto . Nowy braedoge etaire ure Missa to .
Akedu kejere icare cedyre caminhão to taci , ceegare tabo .
Uw ! nowy brae eno karere , cenogere jamedy , cenoere nono pureore .
Dykeje ceegarere cedytabo . Cegodyre jii ceiamedytabo , nowy awara paru kae . Icare cewudure mato awy pagawaraji , nowy brae ewudure toro tadawaraji , to meriri rerewy doge ebo . Ere pobe puibiji .
Cegodyre mato jii , cedaregodyre bato . awy merimaodoge eegarere!
nowy boe etore kugure eegarere . awy boe eegarere jamedy .
Uw ! Boe eture toro nowy pobore kaedu ureorere , boe eegare eegarere karei tyje  .

Wojere icare (Itaquerei kae) Boe eture pugeje . Boe eture , boe eture , boe eture .
Dykeje icare Boe ero pegare pui : boe eiwogure pu karei . 
Boe egore : Ako karega ! inoroe ! pu karei .
Inagore ino jamedy . Inagore  Ako karega ! Inoreo!
Inagore  Imi iigoiare ire awy bu oino woe .
Ia akore : Uw ! Boro ! Aki karega ! Imi rugadu !

Ojerigi Bari akore : Boe kado karei itae .
Inagore  U
Ire boe kado ei . Eregodyre . Ere turodo pai uwygeto . Akurara cerewyge etawadu . Icare ure ewido .
Itaiwore ji ty ... 
Boekare , inagore : Ako rugadu .
Akore  Boro!
Inagore  Imi pugeje .
Akore  u !
Icare ure nowy tuwyge makinai . Icare ire nowy uwyge raido toro pugeje .
Inagore  Akaora tugUw ! Akaora tugu !
Ure taora tugu rugadu , tabo .
Icare itaiwore ty ... A ! Etaregody kama oino jetugody boe oto piji 
Ure tuwure mekido todogajeje , akore : Wo ... ! awyge padu rakado!
Inagore  Amorora amagadu kaba!
Ojerigi Barinho disse : Toque os peixes para mim .


Icare cere etawyje mato pobo piji . Cu Cere pobe tyje  cewygeji . 
Icare cere ewarigu ikato .
Inagore  Paduwo ! Pagoe rugadu !
Icare cerudure .
Akore  Pawo iage etugu pageje .
Inagore  u !
Ire ia inoge edo pobe . Ema rugadure togedo pobe ma awy metuia bokware .
Care ure etagagirido , ure etugu tuku .
Uw ! Icare cere etawyje , cere ekowyje . Dykejere icare Boe etaregodyre .
Egore Ika kurugo mato ! Ika kurugo mato!
Akore  Akogwa redo .
Inagore  Jetu pegagody ii .

Icare cenogwage akedure , icare etaregodyre mato .
Egore Tagedu amaradure ei!
Ia akore : Uw ! Cemodukare iage etugu cegeje ? Cemugumode ty woe etaiageje . 
Icare nowy boedoge ere kare etugu tugeje , aroe ekeje .
Icare ere tawyje , enogwagere , jurogu boe , parinarogu boe tabo .
Ca ... Akedure ty ... 
Egore Marigu , marigUw ! Meri rekodunure pai .
Icare egore : Uw ! Marigu !
Cere cenore pemegado , cegerogu boe cere pemegado , icare cere cedaredo caminhão to .
Icare uture cedabo . Wo! .

Cegodo jii ... Oinore meri jeture dytabo cedaregodyre woe . Boe moture ... ! Boe eegarere cedaregodyji , nowy karei . Ere ewarigu , ewarigu , tapira biri kae .
Icare Boe erore bato taci , awy tuge boe tabo .
Ekere toro dykeje , boe ekere woje jamedy . Dykeje , aroe enore jamedy : boekugu remawy .
Boe eegarere!

Icare boe egore tuduiagu woje pugeje . Woje Bateia kae . Nonore icare Boe enudukare toro . Boe eture ba aregodytabo , caminhão tabo , barogwa kododyre boei tooro , toro nowy Bateia puredugody . Icare barogwa kododyre cei . Cere cedamudo ty ... 
Padre Bruno akore : Tabagamode Boe ewogai ponte keje .
Icare cedyre cewure tabo jii nowy Bateia paru kae , nowy Garça okwato .
nowy Padre uture toro nowy Barra do Garças kae iaboe boe bogai cegeje .
Boekare ! Cedaregodyre . Cere awy ceerdure jiwy apeorogu cererogu kowy cegeje . 

Icare cere cedaredo poboto . Cenagore : Ekare turawyje , ekare tarawuje!
Cegodyre pobo oiagi jo jo jo . Icare cedaregodyre iage etae .
Cere emugudo . Cere ewido rugadu . Oecerewyge etawadu !
Icare cere enogwa tugu 
Icare cedyre ebo pugeje , gu ... Dykeje iage etaregodo pugeje . Oecerewyge etawadu pugeje . Icare cere emugudo .
Icare cere ewido ty ... Ca ... ! Icare cere enogwa tugu pugeje , cere kodudu tugu enogwato . Cere etagedydo .

Icare cedyre pugeje . Cegody gu ... Ceiore kare kigadurewyge etawaduto pugeje . Icare cerugodyre ei , mare cekare ewidody kuricigodo : cere ewidody awarodo tyje  ... Icare cegodo kuri ia pobo korewy kae .
U ... ! Oinore nowy kare kigadurewyge ere ty ...
Boe ekare ewido pugeje . Nowy Padre makore mato boe etae mato .
Akore  Vamos embora ! Marigu paduwo . Tamode confessado 3 horas keje .
Egore Uw ! u !
Icare cere cewyge ewarigu nono caminhãoto . Cerore taci cedyre kodi .

Cenogwagekare . Mare cemagokare cege boi koia jamedy .
Cegodyre jii Kujibo Paru kae .
Inagore  Ipo to akuriji .
Icare amode roko kowyje , oecerewy kowyje .
Icare nowy Padrere akirodo amirewy rogu ji cegeje . Cererogu kowyje ty ... 
Inagore  Marigu , Marigu
Icare cedyre pugeje . Cekare cewuredo pugeje . Cedure mato rugadu .
Icare cedaregodyre woe bato . Icare aroe eke buture .

Merimaodoge ere tapira biri bado nowy kare ekuda . Ere ekeredo keje bea bea . Icare etagedure .
Boe etore ere ewodo rawyje . Ere etagagirido pugeje . Ere ewowyje pa pa pa etoiagi .
Icare Boere boe kugu parudo jamedy .
Boe egore : Amagodo ! Amagodo!
Aquiles ure boekugu parudo .
Egore Amagodo ! Amagodo ! Apoguru kaba .
Icare makogodyre . Boere iogwarido .
Icare cere baporogu reko Ukewai ae . Icare uragodyre Joraji . Kobori tyje  .
Boe egore : Woie e ... igo ... o eko ... o du ... u iaga ... o .
Uw ! Boe eegarere!

Ca ! Oinore boe egore : Paduwo woje pugeje .
nowy Pe . Bruno akore : Kaiba pagodymode pugeje?
Egore Paduwo Jirau kae .
Icare cedyre pugeje . Cedure caminhão tabo .
Egore MarigUw ! Marigu !
Cedure aroe ebo jamedy . Kae kae kae kae .
Cedure caminhão tabo , boeco ji  .
Cegodo jii ... cedaregodyre Jerigiga to . Cebado kajeje taci .
Cedaregodyre Rokoeiaoto . Nonore icare cere cedaimo . Nonore icare cewudugure cei . Cegodo jii toro Jerigigiri paruto pugeje . Cegodyre jii toro pugeje .
Cedaregodyre nowy Jerigigiri kae , boeco akedugodytabo . Boe awadugodyre .
Cegodyre ... Cedaregodyre nowy Paeiaoto . Cebadure kajeje bakowy kae . 

Cegodyre nowy mugure nonowy fazendeiro ae . Iere João Ribeiro . Cere nowy caminhão mugudo nowy apo .
Cenagore : Kare etaere cedyre .
Akore  nowy pobo biegarewy jire kare kuri remawy re rugadu .
Akore  Mata um ou dois para mim .
Akore  Ikoduwo tagabo . Itaidure ioruduwo taroi buke tabo ei  dyji .
Icare cedyre . Cegodyre nowy paru kae .
Ire buke bu ia boe gigudu pera gajeje ta
Ire buke jado . A ... ! U ... ! 
Emagare toro nowy iwygeto rugadu !
Uw ! Ire imugudo ewygeje ... Kugaru kae . Ire ewido , ire kodudu tugu enogwato . Ca ! Ire etugu poboto nono .

Icare ceedure . O ... ! 
Oecerewyge emagare . Rokoe bokwa .
Boere buke bu ekajeje tata
Ca ... ! Boekare iage ekowyje . Nowy tugaregedu koia . Ia capitão koia .
Akore  Tagowage kaba woe .
Akore  Tagowagewo ba tada . Meri rekodunure pai .
Egore Boe jokodu ! Boe jokodu !
Ca ... ! Cerore taci
Icare cedaregodyre woe meri rekodytabo . Merimaodoge ekere , dykeje awy boe ekere . O bokwadoge enore jamedy Oino . Icare ere aroe eke butudo . O bokwadoge eke buture jamedu
Egore Wa ... ! E ... ! Boe enure boe motudo ! Boe eegarere!

Ceedure woe je dykejere icare , egore : Kaiamodoge etaregodyre ! Kaiamodoge etaregodyre ! Paiagu pado parugadu .
Eiomoduie pado awy meriji .
Cebagudure , mare egore cebagudu kaiagu ece .
Eiure tuiagu tumagu Boe etai , kodie eroino . Kodie boe epagudu kaiagu ece . Mare du inodytabo boe epagudu bokwa kaiagu ece . Eiamedu kaegae pemegare .
Iage boe korire ei .

Manoel Davi aregodyre mato akaru tabo Kode oinore boe egore pui ! Taidumode eidu bogai , tugiarimode ei du bogai . Kaiba tumode emugudo ei du bogai .
Icare egore : Tumodukae emugudo woe ba tada . Nowy braedu akore boe ekaiagu emugudo pudabo . Emugu puredu ty oino pudui , epega remawy iure Tuiorydyre jiwy boe enoerogu boe , boe enoroe , boe ekerogu , etao paga modukare ji . Emoduie tugeragu cai ji rugadu . ekedumodukae ji jao tyje  . Emoduie kowyje kuri je . Emoduie biado kuri je . Akore .

Kocare boe emagore pui pugeje , kaiba tumode emugudo . Icare egore tuiagu emugudo woe bakowy keje . Nowy apidoguru tada , enogwagewo ji , toro , nowy Meruri paru .
Icare eture toro etogi , Pe . Bruno apo , toro . Ekodure nowy apidoguruto .
Kodi icare emugure nono .
u ! .Oinore egore tura tabo ! Era raka rugadu ! Iwia aidure egoino dyji .
Icare itaidure ituwo etae . Mare ipagudure ece jamedy .
Uw ! Icare eture toro etae . Imi itukare . Itukare rugadu .

U ... ! Boe kare ! Egore tuiagu etudo jice pugeje , jewy ituguru okwato .
Emagare rugadu !
Ekodo awy ponte piji toro nowy ituguru ao kae rugadu .
U Enoiogwari jetunure baruji .
Enogwage kurire juji , takoreuji , kuiadaji , aroeji .
Cere maku etaiboe rugadu .
Enure caminhão korawy nowy eke tabo etae rugadu . Uw ! Kodire , eegare bokwaia ty pudui .

Awy barege ekurire woe jamedy : buke , apogo , okwaru , rea , ekurire woe rugadu . 
Kode enogwagere ji taidu reore!
Kode , A ! enoiogwari jetunure baruto tuge okori koia . Boe jame dyji rugadu .
Icare ere etaru jice pugeje jewy Kieriato pugeje .
Ca ! Nono icare eedure rugadu . Ere boepa bu oino jece . 

Icare cedyre toro abóbora kae , finado Atílio o bóbora kae , imarido tabo
dytabore icare Ojerigi kodure ceregodaji . Dykeje icare urade to jorucira urugo tuwo tuge mea oto jeto rakudu .
Kocare ure cewy jorucira barigu moto kae . Mare uru bitukare . Uru cere rugadu . Ure cewy eno boepa oiko rugadu taci .
Kode oinore egore boe kori koia . dykaere cedaregodyre mato ceibagi pugeje . Icare ere awara akurudo cei .

Ca ! Nonore egore . Etokire cei . Mare etoki pagakare . Etaidure tuwo cewido .
Ca ! nowy imedage eregodyre ipiji . Imire icare iragojere toro ebo .
Egore Tare joru tugu ceno boepato , kodire cerugodymode tai . Tabega remawy nure .
nowy imedage ekare tumearydu kiogwado . Kuri je eregodyre ipiji , tubagudu koia . Imi itabore icare ere taiado paci .
 Icare ipagudugodyre . awy etore kugure , awy areme ekedure ipoji , ekedure tudugoji . Oinore ere tudo tuwo to cai ii!
Iage ere oino , pobe ma awy metuia bokware , duwyge eture itae , dykeje emage eiamedu eture itae jamedy .

Dykeje ia makore mato . Unure taimo . Dykejere akore ! ba ba ba ba ! oino mato etae .
Ere tuwure taru tugujebiji oino jice ipiji pugeje .
Dykeje itaiwore toro : kodure mato . Ure tugera to taoji pa pa pa tugodyi mato .
Akore  Ioguduba ure tuiagu awido?
Inagore  AwUw ! Metuiareo ! Iarice!
Icare makore ia ai , akore We!
Rakojere jice oino jice .
Makore ia ae pugeje , makore ia ae pugeje,
Akore  We ! 
Eture kuri mato rugadu . Eedure woe apo rugadu . Dykeje icare makore ei . Ure tuiemagu nowy ure tuiagu iwidowy ae , ure tuiemagu nowy metuia ae , ure tuiemagu nowy ia metuia ae pugeje . Ere pobe ma awy metuia bokware . Eture nowy rakojere woewy ae .
Egore CurUw ! Ere tumago rakado ji , egore : To ! To ! To ! To!
Eregodo nowy iage etae pugeje , emagore ei , etoki etokire ei .
Icare eture ebo rugadu ta ebo . Emodurae ewido rakudu .
Paerdiwakare inoba eromode ei dyji .

Dykeje nowy makore eiwy , makore ii . Apowena , oinore iere ; eimejara reno . Akore  Bororo não , bororo não , bororo não!
Eu vi oraju , mugure kawaru keje botou fogo na roça . Não é bororo não , eu vi .
Inagore  Pois é ! Bororo é amigo . Bororo é parente . Oraju não é amigo , não . Para que você quer matar nós ? Por que?
Icare akore : Pois é ! ChaUw ! To ! 
Icare uture toro ipiji nowy tumedage eregodaji .

Natálio , Egídio , Aquiles , Barinho , Piodudu , eregodyre ipiji .
Icare iregodyre eregodaji tai tai tai’
Iwiapagare : carro kodure woe awy toridoge ewygeje : m ... 
Itaregodyre etae woe mo keje .
Inagore  Icare taregodyre ipiji . Icare tagaidukare tawo irego jeto . Tare imagu kaiamodoge etai .
Boe korire ii!

Cedaregodyre woe . Cere i rawyje tapiradoge epiji . Icare ityre mato nowy padre bogai .
Inagore  Padre , você fazer feio para nós . Senhor manda Xavante matar nós na estrada .
Akore  Quem que falou ? Quem que falou ? Inagore  Xavante mesmo falou para mim que o Senhor falou para eles flechar nós .
Icare akore : Agora mesmo eu vou mandar eles vir .
Icare ityre iwai kae . Boe korire ii rugadu iwo kaiamo bito . Ire kidoguru bu oino ie kajeje oino . Ire ioku codo . Imugure toro boe kori koia .
Inagore mato awy boedogei , inagore : Tagado toro etaregody bogai . Etaregody keje , tamagore iwogai .
Egore u !

Imugure ty ... iwai keje toro . Boe kori koia .
Dykeje egore etaregodyie , etaregodyie .
A ! Kuri je ire iebu rugadu . Iture mato .
Boekare ! Ia akore : Edure Meruri paru . Eimejerare aregodyre mato piji .
Inagore  Kodiba takare eiamedu utudo mato?
Icare ityre mato . Ikodure awy bie i keje woe , dykejere nowy Padre aregodyre nowy kaiamo apo , nowy Apowena apo . Ere tuiebu toro , eerdure ii .
Ie pegare kidoguru tabo .
Kuri je nowy padre makore itogi . Akore  A ! 
Ure tugera amagadydo itogi .
Akore  Não tem nada ! Não tem perigo . Tudo bom . Tudo amigo!
Makore nowy kaiamoji makowo ii iera kogudo oino kana kajeje woe .
Akore  Shawidi , shawidi pishedi , shawidi pishedi , shawidi , pishedi
Akore  Xavante briga ondi , Xavante briga ondi , nada , nada , nada , shawidi , shawidi , shawidi .
Egore Tarego piji , tarego piji ! Tamago rai kaba ji . 
Icare eture ipiji .

nowy padre ure turemo woe awy baito woe , nowy kaiamo apo .
Icare nowy kaiamo udo ia pobo betu rorewy makinai . Ure 
jeto inogwaji
Ikudure ce . Ire oiko .
Akore  Inhe , inhe ! Shawidi , shawidi ! 
Icare inogwarigodyre ji . Ire nowy pobo betu oiko dykeje .
Icare ure todomo ii , jekarere ii . Imi jamedy iekarere ji jamedy .

Icare nowy Pe . Bruno aidure tuwo kaiamodoge etudo toro nowy S . Marco kae (1958) , nowy ei tuiagu iwido oino nono nowy tumuga keje dykoiare icare emugure oino toro .
Dykejere icare nowy Padre makore nowy jorydywarewy ime ewogai .
Nonoie ei tuiagu iwido nono . Dykodie taiduie tuwo emugu jaedo . Emugu jaeie pemegamode . Mare emugu puredumoduie pegaie . Nonoie eromode Boei . Emoduie boe epagudu maedo . Iakeje emoduie Boe epagudydo , iakeje emoduie Boe ewido . Nono taidukae eromode oinono Boei dyji . Emugu jae Boei duie pemegamodeduie Emodukae boe ewido . Duie ekera amagadumodu kare Boei . Mare emugu puredumoduie Boei , emoduie boe enoe tugudu pegado : aroe , kuiada , pajão , emoduie pegado . Emoduie ju , takorewy , pegado . Emoduie bako , mamão , pegado . 
dykodi icare nowy ime jorydywarewyge emagore mato nowy Pe .Bruno bogai , egore jemaruiagu ia motorogu bogai enoce . Uwoe turugadu nono tudogi , tumoduie moto kadody epa brae etudo mato ewoe nowy eno moto pemegado . dykodi icare nowy Pe . Bruno makore awy Boei , akore kaiba rakuduie tumode emugudo .

Icare nowy Boe egore toroie emugumode . Dykodie etaregodymodukare mato . Emugumoduie oino iawoe woje ia ona ma , etaregodymoduie woe , eremaemoduie woe , mare nowy emuguie toro duie etumodukare mato . Eedu pagamode toro . awy Boe jamedy , Boe eroiwamodukae tuduwo toro ewogai jamedy . awy ipare epagudu bokware ece . Ere maere atae . Dykodire akoino

dykodi icare ere erego toro , tuwure tabo rugadu . Ewarudure . Ere nowy ture tawyje nonowy tuge jamedy boe ere reko toro nowy tumugumodewo kae . Icare ere jamedy boe ekodydo toro , nowy tumugumodewo kae . Dykeje icare emaragodygodyre , tuduwo toro eregodaji . Ere awy bai epage ere erego toro . awy moto ri epage erego toro , ewo ewai towyje . Uture torowy , finado José Maria , Chibé umana , Piodydo , Barinho , finado Batista , Celso , José Carlos .
Icare nowyge eture toro tuwo ewai pemegado , ere bai ipo reko etai caminhão tabo . Kaiamodoge ere tuwai pemegado nowy turoia tabo rugadu .

Icare Kaiamodoge , brae , Boe , ere tao butudo pugeje tuwo boepa butudo enoce .
Dykodire inago inagoino , ewo nowy boe eroi puduidu kirimi , du bogai .
Boekare nowy Kaiamodoge ekera ewure amagadydo tuge bogai .
nowy braedu okudure boe ebowy (Me . João Rocco) rakoje kimore , dykode amukare . Maragodyre boe ebo meri jame dyji , ari jame dyji . Ure Boedo aroe tugu , ure boedo kuiada tugu , ure boedo ju tugu , ure boedo batata tugu , ure boedo tako tugu , ure boedo bako tugu , ure boedo riboareu
tugu ekeje . Ure boedo nowy tako kurudo , ure boedo nowy kuru rido ekeje , dytabore emaragodyre toro . Kode , domingo jame dyji , meri jamedy jire nowy Me . ure caminhão utu utudo toro nowy eke tabo ewogai . Kodire emaragodyre taidu reore to boepaji . Ere nowy tugemode emaboe tugu taidu reore , taidu tabo ; ere kurido taidu reore , taidytabo . Dykodire ere maku , ere reko toro awy jorydywarewy ime ewogai , ekeje . Dykodire nowy jorydywarewy ime egore : nowygeraduie emaragody rakare . awy Meruri tadawygeie emaragody bokwae . Oinore egore .

Boe etore emagaguragare woe : brae etore . Emode pagerare , pawurere , pagerare , pawurere , pagerare , pawurere , pagerare , pawurere . Emagaguragare . dykodi icare ia ere joru tugu ba tadawy baito . Nowy pijire nowy joru buture boe etore ewaito . Uru umode boe etore ekudae , enore rugadu gori codo , mare Pe . Salvador koiare ukare joru cedo ekudaeto . Joru cere baito , dykeje icare joru buture nowy ipare ewai keje . Icare Padre Salvador rekodure , ure taredo ... ta ! Jore toro bai upoto ... coku . Ure tumugudo tuwygeje taci toro bai ao kae . 
Oinore inagore egoi jituji . Inagore:
Aró ... ! Nonore meartorure Pemo jiwy Boe , Brae , nonore romode ei , boe pegagodyreuji , boe pegarewy piji . Dykodire Pemo roino ji . Pemo koiare ure rodino (rodo ino) . Boe peganure dykodire roino ji , awy meartorukarewyge eegai , nonore icare emeartorumode .
Ure tudugu kuda ... taci toro nowy joru kae , ure udo nowy tugudawy aroia kurirewy ure udo maedo joki ! Taci . Nono ure bu nowy joru keje , dykeje aroia kare ema , pobonure ema . Ure joru bitudo pi tuku .
Uw ! Kodi icare boe eegarere ! Egore rakojemodukare woe dykeje jorumode nowy brae etore enoiko . Mare icare rakojere woe , dykoiare boe pemegare .

Dykeje icare nowy Pe . Bruno makore nowy Pe . Inspetor bogai inoba turomode .
Icare ure Boe etudo nowa kae , nabure etae , kuide etae woje CioCio Iiguruto .
Icare boere ewido . O nabure pobewygere , iage enore pobe puibiji , iage enore pagera awubodure , iage enore mito tyje  . Icare etaregodyre woe . Icare ere emagu Pe . Bruno ai .
Akore  Ure turugadu .
Akore  Maragodyre pariko jiwyge emode pagera pudogidure ; maragodyre pariko biegarewy jiwyge emode pagera pudogidure . Akore , maragodymode awy boe ekanagajejewy , ekera parugajejewy jiwygere emagamode ; emode kiogoaro towyje , emode batagaje towyje , boe eiamedu imoce .
Akore  Aremere ekanagajejeumode ; nowy ewo , nowy etaro boe etorere etaobaru kejewumode ; etoiga koborirewy ekudu kejewumode , eiba kejewumode , etae tarajiwumode . Akore .

Icare cere ia bai mugudo , ceeduwo tada nowy inodytabo , cemaragodywo boe enoroeji tada , nowy kiege etoiaga , eigodo , ewo jitu tabo .
Icare cere iado . Icare cere ceremo to . Cenure boedo dudududu cei .
Ica nowy maragodyre pariko kurirewy jiwygere , maragodyre pariko biegarewy jiwygere ; maragodyre nowy boe ekana gajejewy , boe ekera parugajejewy jiwygere ; maragodyre boe ekudu kejewy , boe eiba kajewy , boe etae tarajiwygere . Dykejewyge ere akigu iwoga to ji ; iagere akigu iwori tugu ji , tuiedui nowy bai tada . 
dykodi cenogwagere meri pagaia keje , cenogwagere meri rekodytabo ty tu tyje  .
Cere iado , mare cere ia to pugeje . Cere makado rugadu .

Dykeje icare eture avião tabo , mare ikodukare ebo . Erore toro taci ca ... toro nowy pobo maerewy okwato toooro . 
Ewogwa raire toro . Dykeje icare etaregodyre . Etaregodyre mare ewinure ty boe kori koia . Kocare boe ekorigodyre diiero bogai . Erade tuiagu diiero maku cewy enoroeji , mare pegare , eroiwakare . Braere diiero maku rugadu nowy ereru morice . Ere nowy ia boe eroia reko jamedy . Cewy boe egore Aijedoge oino jiboe , ere reko , mare areme erdukaree ei , dykodire , nowy eroinodu mori kuricigore . Brae ere diiero makudu kuricigodo etai . Etaire brae ere tuiagu diiero maku . Mare nowy padre Bruno aidukare . Akore emoduie tuwido piga kori koia . dykodi icare nowy Padre aire ere nowy diiero maku , dytabore emagore awy baiji toro .

Kocare ia Padre , kuredogedu rema , ricore , du icare aidure tuwo tugera braredo woe awy Meruri ji , joru cekawo baito pugeje . Ure bapera atugodo mato , akore nowy Pe . Bruno uiagu boe emuga remagu .
Akore tumoduie nowy bai epa , awy telha boe epae boe reko mato .
Kodire icare ere ia braedu arego mato uwo moto ri pemegado . Ore emagare . Nowy braidu iere oreru . Ure nowy moto pemegado jice . Oiogwari jetu jetunure toro nowy moto bukeje .
Icare ure kowy .

Dykeje icare ure boe etudo tori kae . Imire iragojere tori keje toro , kie epogarewy uta keje .
Icare ere nowy tori reko mato .
Icare cewaigodyre mototo . Cere ko arego woe cemorora kae .
Icare cere boe to ji tuku tuku . Cere tori barigu to bu bu bu bu . Cere ri bowyje tr tr tr . Icare cere korawy , cere nowy motoiako jamedy boe okorawy tori tabo .

Dykejere icare pedreirodogere pemegado . Ere moto ri barigu ao kae
nowy pedreiro iere Tubore Kia (Elias) , metuia iere Tuguie 
(Anastácio) . Metuia iere Aije Guguri (Eugênio) . Nowygere emaragodyre awy baiji . 
Pedro Tuwopa , Jorge , Pedrinho , nowygere ere moto pemegado , ere moto kodydo .
Cugui , finado Simão , finado Américo (Adugo Baiga) jamedy . Nowyge emaragodyre awy baidogei , awy Colégio bai , awy padredoge ewai ji, merimaodoge ewai ji. Awyge emaragodyre Me . Roberto , Me . João Rocco . Pe . Bruno apo .

Icare awy akedure . Dykejere icare awy boe ewai pugeje . Mare boe eie tabo karega boe mugudodyre , pemegadodyre . Epemegadodynure paga tyje  . Akedu kejere icare , aidure jiwy umode turemo to .
Maragodyre jiwy braedure icare maragodyre ji , iparebo . Jewy braedu raka remawy nure . Nowy maragaodure apowy etokire ji rugadu , mare korigodykare ei . Norino (Onorino) oinore iere . Rakaredy  oto pa keje awy bai oto padure oino .
Baidoge emode 50 , mare braedu o duru akedure . Ure akedydowygere 30 , okwa kimore 
Icare aidure jiwyge ere tudugu to , ere turemo to . Iwai tadare Kanajó mugure . Nowy tadare imugure , nowy tore ire iremo itoreduje apo , itorebo . Tadare imugure jorumode Tadare Pedrosa boture , Bapo boture . Kurujire rema boture bai remawy tada . Imugu raire tada rugadu .

Boe etaidure nowy Mestreji . Rakare . Maragody pemegare . Roiware tumaragodyi boe ei dyji . 

Ia boe ekera kiarimode , mare umode iera aidydo rugadu . Icare boe emedugodyre apo , dykeje ure awy Agripinado amirewy to to boe ekeje . Amirewy kurirewy . Ure padura bu keje . Boe ekera kiarigodyre dykeje , boe emedugodyre dykeje . Nono boe enogwarire , boe eegarere nowy tuge rogu ji . 

Egore awy Mestre roiwa remawy nure tumaragodyji . Ia braedu roiwakare awy roiaji . 
Boe emaragodyre boepa keje icare , nowy Mestre kodure ebo , jekarere ebo , oiogwarire ei jamedy . 
Akore  A ! Icare pamode aroe kowyje . Inagore pamodukae aroe kowyje , macare pamode kowyje . 

Cemaragody akedure dykeje icare cedyre mato nowy Agripina bogai . Emare nogwaredyrogukimo rema . Emare ure boe kugu towyje boe etai . 
Icare cedaregodyre ae . Akore  Tagwagedo ! Tagwagedo!
Cenogwagere ty ... icare cedyre bato rugadu . 

Akore  Tawiapaganure meriri kudu bogai dykeje tadure mato . 
Akore  Tadu kaba mato . Pobo tore tadure . 
Icare cedyre toro bato . 
Akore  Tamagodo ty ia tamedage ewogai pugeje . 
Cenagore : Uw ! Uw ! Oino rugadu . 

Icare meriri kudure . Icare cedyre toro poboto . Cere cedaimo . Cegudure ka ... ka ... bogai . 
Icare aregodyre . Oinore ure tujakodo tuwygeje!
Akore  Itaregody ! Tagwagewo jacuba ji . 
Icare ure cewy amirewy kurirewy maku . Aroe kudu jire Agripina ro roino . 
Trigo bokware woe . Dykodire ure nowy aroe kudu ure pemega pemegado . 

Ca ... Icare cenogwagere . Cere nowy padura kurudo , cere parina tugu to . 
Iage rugadure ere boe reko paduraji ju ju ju parinato . Ere okodo nowy parina tabo . Iage rugadure ere kurudo , dytore ere parina redo bea . Du jire cenogwagere . 

Icare Mestre akore : Pawo aroe tugu to . Aroe parogu bogaire ceroino . Kurire rugadu , raire ; raire jii toro cebegi , nowy ituguru paru kae . 
Icare cenagore : u !
Akore  Pawo joru tugu to . 
Inagore  Uw ! Marigu !
E ... ! Jorunure nowy ceno boepa akurugudydo . 

Icare cere aroe tugu to , porekudurogu tabo , máquina tabo karega , cuku , cuku , cukUw ! awy cegerakorogu tabore cere aroe tugu . awy biegarogu padure awy kurireurogu keje , dytabore cere aroe tugu . 

Ipare cedawadu rugadu . Porekudu epage ere pagera pudogidure , awy ure tuguwyge cegire cemagare rugadu . Cerokowodure cei tugu dytabo , akedu mariguwo . 
nowy porekudu epage egore : Icá tarego bukeji!
nowy ure aroe tuguwyge egore : Ca ! Pawo buke . Enure bukedo nowy porekudu epagece ; bukenure emage , nowy porekudu epage ... 
nowy ure aroe tuguwygere imere emage . Jetu puredure nowy porekudu jiwyge emode tugeragu ji , mare jetu puredukare jiwyge ekare tugeragu ji . Kodire nowy porekudu epage ere tugera redo ! Ere tudurudo . 
nowy aroe tugudu epage ere tugera redo ! nowy porekudu epage enogwarire . 
nowy porekudu epage epagudure nowy aroe tugudu epagece . 
nowy aroe tugudu epage epogurure porekudu rekodumode tubiji dyji . 
Kode enoiogwari kuricigore pui puibagi . 

Icare cere akedydo , kuri meri mito dyji rugadu . Merikare pobe : merire mito tyje  . Jorudiware tumaragodyji rugadu , aidure tuwo boe emagado , ure boe emagado rugadu , mare aidukare , ure boe enowarodo . 
Jorydyware boe eiamedu aidure jiwy boe ekeji , dykoia ure boe emagado rugadu . 
Ure nowy turoia tawyje dykeje akore : Tamagodo , tamagodo , tamagodo tamedagei , etaiduwo , ekoduwo tagabo . Dykeje ure nowy turo tawyje biega tyje  karega : kuricigo rugadu . 

Makore nowy Agripinaji , akore : Imode tapira bito boe ekeje . 
Agripina akore : Akaba tapira bito . Kagarigadogere pamode ewido ; nowy tapira rakoje rugadu jao . 
Icare ure nowy kagarigadoge ewido . Ure aria meriri kurirewy ure okorawy , ure aodo nowy kagarigadoge ebo . 

nowy Agripina maigody oinore icare ure boe pegareudo pudumi . Nowy dykodi rema pemegaguragare . Kode boe etuwobenure ema . Paje Maria reore ure . Boe etujenure ema . Kodire Boe etaidu rakaguragare ji . 
Jekarere Boei . Ure Boe enogwagedo . Ure Boe eke koborogu padu pemegado boe etore kugure ewogai . 
nowy Mestre bire dykejere icare pegare oino . Aidukare boei pugeje . 
Kodo kagirire boei kimo oino . O compadrere imi mare kodo kagirire ii . Rugody puredugodyre ii café keje . Aidukare tuiorduwo ii nono rugadu . 

Icare cewy aroe kurodure , kidure . Icare nowy Mestre akore : Icare pamode page aroerogu kado . 
Cenagore : u !
Ceegarere ! Kuiada kururogu jire cenogwagere barogwa kododytabo ty tu tyje  . 
nowy inodu rogure cemearydu awadydo cei . Ure ceegaredo . 
Icare akore : Barogwato , pamode aroe kado , ca kuri je . 
Akore  Tamode tagododo mitotu mitotu tareore . 
Akore  Tamode tagodo korobadu keje , tamode reko reko toro bato . 
Icare cedyre cegodo tabo . Ia cegire cegodo kurire , ia cegire cegodo biegare . 

nowy dykodi cenure aroe enari kado , ceginogi tabo , cewy tariga ipo jagajejewy . Cegera okorobadure dykeje , cere bu ty , bu ty , bu ty jii je . Dykejere icare cere to pui cegodoto . 
Icare cegodo korobadure , icare cere reko mato bato . Woe nowy mestre padure oinowo kae , nowy mitukare , ja awadure , dykae . 

Icare meriri kudure , dykeje icare cedyre mato cege kae . Nowy dykodi meriri kudu kudunure Boe enogwagewo . Kodire meriri kudu bogaire Boe ewiapagare . 
Icare , uke boire jiwyge , kugudugodyre tuge boi koiawyge , joku kigadugodyre tuge boi koiawyge egore : Uw ! Icare meriri kudu bokware ! Icare boe arudugodyre iegai . 
Iage egore : Uw ! Amaga ake boiiagu gu ai jao . Akowage kuri gurae maigody . Egore . 

Icare meriri kudure , egore : Ca ! Tarego ! Tagowagewo tage ro rakareuji . 
Ia akore : Uw ! Tagire tagerogu kuripore ty tu je , imirema ikerogu kurikare . 
Icare eture . Etaregodyre . Icare ure eke maku etai : pejó , aroe , tapira kodu , ju . Nowy jire boe enogwagere . Kuiada kuru jire boe enogwagere ca kuri je , boeco kimoto . 

Icare akore : Tamode akedydo awy meriji . Imode amirewy reko , imode padura reko , imode cewy tagaidure jiboe reko jamedy ... Pu bie . Pu jamedy bie toro . 
Icare cere cemedage ewie . 
Icare cedyre . Cerore taci . Icare cemagare rugadu . 
A ! Kodi icare ukodo bokwarewyge emagare , mare ukodorewyge emagare jamedy . 
Icare cere kado . Kodi icare cemugunure ty pu je paruto . 
Icare egore : Tamode aroe reko bato dykejewyge emode kado woe tadogi . 

Icare cere nowy aroe kado . Itodure dykejere , cewy ukodo bokwarewyge ere reko tumedage ekodo tabo . Etaregodyre mato , ere okorawy kuri pugeje . Ere reko pugeje , gu gu gu . Cemagare rugadu . Ere korawy kuri je . Icare ere reko toro pugeje . 
Oinore egore toiogwari tabo pui!
Epuredugodyre ji gu gu gu . A ! Dykeje icare ekudugodyre ji . Oinore egore toiogwari tabo , tuburedugodyi jituji . 
Icare ere akedydo ... taci . 

U ... ! Ure kagarigadoge emagado rugadu boe ekeraiduwo . Ure nowu
amirewy okwatorudo oino kurido oino . Ure piga kuru maku jamedy . 
Ca ! Oinore rore boebo!
Icare ia mestre aregodyre pugeje . Iere Mestre Alcides . 
Ia inodu pugeje . Boepa epa remawy pugeje . Kocare ere pobe boepaji . 

Icare eture Boebo jice nowy Bakeraoto . Ere boe remagu ji toro . Dykeje icare emagore woe Boei woe . Ere japara maku Boe etai . Boe etaidure , Boe ekeraidure , Boe eegarere . 
Icare Boe eture toro caminhão tabo . Uw ! Boe erore rugadu ty ... caminhão tada . 
Boe eiamedu maragodyre toro . 
Ure boe eke pemegadowy José Carlos rema , José Maria Ecerabaru rema . Nowyge emaragodyre Boe ekeji . Ere eke kurido . Nowy Mestredoge ekerabrarere pui Boe ekeji : pejaoji , aroeji , macaraoji , parinaji , açucaji , capeji , jugurewy kaguruji , kaji , ko dyji , alhoji , ceboraji , kumara bapoareuji . 

Ere nowy aria meriri kurirewyge erego toro Boe eke jace . 
Icare Mestrere meriri ogorewy maku Boe etai , Boewo tuiebara merido . 
Icare akedure . Icare ure café maku Boe etai . Boe ekudure cafece tuiamedytabo . Ure piga maku boe etai chícara tabo . 

Icá ! Nono Boe eegarere . awy iera kiaridoge eegarere , ekeraidure tumaragodywo . 
Ekudugodyre Ka ... ! Ka ... ! Ka ... ! 
Icare boe eture jepara tabo . 
Ure togwa kurido Boe etai , Pao Pemo bogai , ure bie ierabrarewo Boei ... 
Icare Boe ekudugodyre tuiegare tabo boepaji , tuiegare tabo tumaragodyji . 
Boe eegarere boepaji . Boe eegarere Mestreji jamedy . 

Boe egore : Mestre pemega remawy nure rugadu . 
Inagore  Ioku aregodykare tumuga kae pugeje , macare ioku aregodyre tumuga kae . awy mestre pemega remawy nure rugadu . Ia boe ia brae eerdiwakare awy mestre jorydywa reore . awy mito tyje re jorydyware tumaragodywo Boebo . Ure Boe ekera aidydo , ure pegarewyge ekera aidydo . Pemega remawy nure rugadu . Pamodukare utudo pugeje . 
Iage egore : Boekimo ! Itagedu remawy nure rugadu . Mare awy Mestre koiare icare ure ikirimi ibagi pugeje . Kodire tamode taiaedo ii . Jepara jetumode tai . 
Uw ! Boe jokodu jire egoino . 

Icare boere tuiodo boe keje . Boere jepara to pa pa pa pa pa pa . 
Egore Ka ! Ka ! Ka ! Taiodo keje , taiodo keje ! Toiogwari tabo , tuiegare tabo . 
Boekare ! Kodure boe jeke jiwyge , eerdure aigo uke pobogo peguruji . Icare ekudugodyre . 
Egore Ka ! Ka ! Ka ! Aigo kodo toro ... ! Aigo kodo toro ... ! Tamearydu awadydo tai ! Aigo kodo toro ! Tagado tabiji ! Taeku jado!

A ... ! Boere nowy turoino jiwy akedydo taci , icare Boe eture . 
Mestrere Boe ekudydo piga kuruce pugeje , cewo xícararogu tabo . 
Ure Boe ekudu biegado ty tu ty . 
A ! Icare Boe eegarere pugeje togwage tabo . Pemega remawy nure rugadu . 
Kodire Boe ego kigodyre : Tamagodo Mestreji uwo pamaragodydo . Tuiegarewo bogai . 
Maragodyre Boe ebo dykeje , ure boe eru bu tuiamedu boe , ure Boe eerdydo tuino dyji boe eru padui tagageje dyji . Boe eemaru kigodyre bogai tumaragodywo . 

Emeru kigodyre apo . Eture apo bato kae . Emerure apo beragu bogai , toro Boqueirão kujebiji toro . Ure eegare eegaredo kodi . Etaidure tumeruwo apo dyji . 
Rakojemode kimo ma , umode akorigo pudui , umode aegare rakaguragado . 
Awy Mestre Enawurewy (Me . Mário Bordignon) inodunure ema . 



Icare ure boepa towyje pugeje . Ure boepa bu itoguru meji . Ure nowy boe epa meriri bu keje nowy itoguru jipaji . Icare ure cedo aroe tugu to . 
Uw ! Aroe moture ! nowy itoguru jipaji . Aroe moture!
Icare kidure . Enari kurire . 
Icare akore : 
Icare pamode aroe kado . Cenagore : 
Uw ! Icare cedyre toro . 


Ure ipare eke kurido , Boe emaragodyre dykeje , ure tapiradoge ewido . Dure Boe etaidure , Boe eegarere . Ure Boe ekeraidydo . Ure iera kiarirewyge ekera aidydo , tuge boi koia . 
Iare ure kagarigadoge ewido , Boe ekeraiduwo . Ure Boe eerdydo nowy kagarigadogei Boe ekera aiduwo . Ure kogodyrewyge , iera kiarirewyge ure emaragodydo rugadu , tugewo iarogu , tuwo iarogu ko du bogai . 
Iare ure Agripinado amirewy okwatoru kuri to , Boe ekeraiduwo amirewy boi koia . 
Ure padura kobo kurido keje etai . 
Iare ure piga kuru reko bakujebije . Ure maku Boe etai Boe emaragodae keje . Nono kogodyrewyge enogwarire , iera kiarirewyge enogwarire . 

Akore  Tagerogu reo . Tagu awy roguce . 
Akore  Ino karega . Itaora karega . Iwabo karega . 
Akore  awy Pao Aroe Eimejera orogu . Tagera kiari kaba . Mearudu kuricigore tai , kodire ure tagowagedo ; pageraiduwo jii pagagedu kae . 
Dykeje paiamedu jetuwo apo , paegarewo paiamedu apo . 
Oinore akore Boei ty tu tyje  . Kodire ure Boe eegaredo . Ukare Boe ekorigo rugadu . 

Porekudu ure boe ewure korido . Boere togorido jepara tabo . Boere togorido paro tabo , mare Boe ekorigodykare . Boe ekiarigodykare . 
Boe eegarenure , nowy boe okori oino pudui ty tabo . 
Ure Boe etaora mugudo , ewabo mugudo awy Pao Pemo keje , tumaragodytabo . Kodire boe eke kuricigore . 
Ure Boe edo kuiada tugudu kurido . Ure Boe edo aroe tugudu kurido . 
Ure Boe edo takorewy tugudu kurido . Ure Boe edo pejó tugudu kurido . 
Ure Boe edo ju tugudu kurido . Ure Boe edo mamão tugudu kurido . Ure boe edo batata tugudu kurido . Kodire Boe eegarere oino . 

Boe egore : Itumodukare mare ire ko boe bokware , kodire ityre , ikewo ia tage koborogu . 
Iage egore : M ! Oinoia ure , kodia irore oino . 
Iage egore : M ... ! Tagia tagowagere , mare tarore oino . Imirema , konorigi . Mare imi imeduia konoriginure ema . Ikuru bioro akurugudytabore irore oino . 

nowy mestre pemegare Boei , roiware Boei tuwo Boe emaragodydo . 
Ukare Boe ekorigo , kodire Boe etaora mugunure keje , kodire Boe ewiaja mugunure keje . 
Boe egore : Uw ! Icare Mestre ukare pamaragodydo . Icare ike boigodyre ii kodire inagoino . 
Iage egore : Tamagodo ji , uwo pamaragodydo . Ikugudugody ike boi koia . 
Ia akore : Imagomode ji rugadu . Ire ko awy meri jiboe bokwa . 
Akore  Uw ! Imagomode . Ituwo bogai . 
Icare aregodyre , akore : Mestre akore uie , paiagu cewy pagoda jekerogu roto cai je . Akore paduiagu jice , pawoe paia kabi iaboerogu boe tabo . 

Iage egore : Ipo to pa pa taguriji . Boe eke biegarewy kae karega itobodu itobodure . Awurema itobodugody remawy nure . 
Ia akore : A ! Nonore ire jamedy . 
Ia akore : Iruwo akore kia ... je . 
Ia akore : He ... Tawadaru keadu kaba . Uw ! Marigu , marigu , marigUw ! Iokuka , iokuka , iokuka . 
Aekure du jire akagoino . Imirema ioku bokware . Ieparu tore itaiwore . 
Icare ure padura , parina maku ipare etai . Ure aroe amirewy okwatoru maku ipare etai . Agripina koiare to to . Icare ere kowyje . Icare Boe eture tuiebara tabo . Ere nowy pogoda jeke roto , ere akedydo kuri je . 

Ca ! Icare ipare eegarere tudytabo aroe paru aku kae , nowy Agripinare ore nowy boepace . 
Emare ie padu padure nowy boepa keje . Kodire maragodyre jiboe jamedy boe paru akurugudure , moture . 
Kuiadare ure ta mito tyje  pejo tabo , nowy kaiamodoge ekeje . 
Aroere ure tawujedu makado rugadu . Ju , batata , takorewy , bananare ure biegado tyje  . 

Icare nowy aroe kidure . Ure Boedo nowy aroe iwo kado . Ure Boedo enari kado , cinogirogu tabo , tariga ipo jagajejewurogu tabo . Mare Boe ekera rere . Ure aremedo tuginoi ime epiji . Ure imedo tuginoi areme epiji , aroe kado dyji .

Kodire ime ereadodyre pu biagai tui aroe kado dytabo . Turore kie eiwoji , turore jugodoge eiwoji , turore buke eiwoji , turore bokodore eiwoji , turore jukoe eiwoji , turore pae eiwoji , turore apue eiwoji , turore apogoe eiwoji , turore enokuridoge eiwoji , turore readoge eiwoji , turore okwarue eiwoji , turore jerigige eiwoji , turore orogue eiwoji , turore atuboe eiwoji , turore adugodoge eiwoji , turore aigodoge eiwoji , turore aipoborewyge eiwoji , turore okwadoge eiwoji , turore aimearewyge eiwoji ; turore kare eiwoji , turore oecerewyge eiwoji , turore kare kigadurewyge eiwoji , turore joku kurirewyge eiwoji , turore orare eiwoji , turore biri kigadurewyge eiwoji , turore rokoe eiwoji , turore pobue eiwoji , turore akurare eiwoji , turore kurige eiwoji , turore koboarewyge eiwoji , turore pore eiwoji . 


Areme remawy re ereadodyre pu biagai turore oko jiwoji , turore oto jiwoji , turore aigujo jiwoji , turore pobodori jiwoji , turore mici jiwoji , turore otoe jiwoji , turore pogodawy jiwoji , turore kudo jiwoji , turore tadari jiwoji , turore oturo jiwoji ; turore meiaoborirewyge eiwoji , turore aragiorodoge eiwoji , turore awore eiwoji , turore gigodoge eiwoji , turore jerikurirewyge eiwoji , turore jirie eiwoji , turore biedoge eiwoji , turore jokuperapororewyge eiwoji , turore okwa iwararege eiwoji , turore burerure eiwoji , turore bure eiwoji ; turore iworo jiwoji . 
Oino . Nowy tui aroe kado dytabo . 
Aregodyre ewogai pugeje aroe amirewy tabo , Agripina uwororae tabo . 
Oino icare Boere akedydo taci , tuiegare tabo . 

Icare Mestre akore : Pameruwo!
nowy Mestre aidure Boe emaguruji , aidure Boe emeruji . Pe . Diretor (Pe . Bruno) jamedy . 
Egore Marigu , marigu !
Ure amirewy reko : Ure barogo kodu reko . Ure parina kudu reko . 
Ure nowy ia piga kudu reko jamedy . 
Toro , nowy Boqueirão oino toro kujebiji toro , Pobo kurirewy okwato toro . Bato bogai . 

Icare cegodyre toro jii toro . awy penowe oinore erore jokuji ! Oinore iera rore ei . Ure tugera onado tuiokuji oino ty . 
Cenogwagere toro boe tada , nowy amireuji , padura kuruji . Uture toro taboboe cere kowyje toro . 
Icare cedyre mato pugeje . Cenoe kurire nowy batoji . Cere cegodo korawy , korawy . Cere ia kurodu ko , ure ia ko jamedy . Kurodu pemegare . 
Icare cedyre . Cegodyre jii nowy Boquerãoto . 
nowy caminhão koda kodu kodure taci oino ia itura poroto . 

Icare cegodo mato jii mato awaraji . 
Icare cenagore : Mestre , pawo pagamudo , jao . 
Ogwarigodyre . Akore  Imi jamedy imedugodyre . 
A ! Icare cere cenogwa to meaji . Cere cedamudo ty ... Icare akore : Marigu pugeje , marigu pugeje . 
Cedure pugeje taci . Kuri je karega : butugugody goro goro goro . 
Cere cemaedo ty ... cegodyi . Cereadodyre ceroreworogu boeji , boereworogu boeji , cegodyi goro goro . 

Cenagore : Uw ! Oinokana ia pamedage erore oino toro ... parore oino woe . 
Mare pao kodure pagabo . Kodire ukare pamedugodydo . awy pao Mestre kodure pagabo kodi . 
Icare ceburedugodyre . Cenagore : Wo ! Ia boe tuginoiwy kaere paburedugodyre . 
Cenagore : Tagaiwodo!
nowy Merurire nono ia boe tuginoiwure padogi . 
Icare cedyre . Cegodyre , cegodyre . Cedaregodyre woe awy Kujibo okwato ty . 
Cemagore : Pawo pagaimo , pawo pagaimo ! Cere cedaimo rugadu . 
U ... ! Cemedugodykare , Mestre kodure cedabo kodi . 

Icare cedaregodyre . 
Akore  Agripina , ia pobo beturogu to pageje . 
Akore  Kajao ! Tadu kaba roga , teguduwo ia pobo betu roguce jao . 
Icare ceedure ty ... Icare ure maku cenai . Cegudure ce . 
Akore  Tarego tagoroerogu bogai . 
Ure boekugurogu tugu to cegeje ty . Cererogu ko . 
Icare egore : Tamagodo ji , pamedugody akeduwo . 
Icare emagore ji , egore : 
 Mestre , akado ia jorubo kuru bogai cemedugody akeduwo . 
Icare ure tado bogai . Aregodyre tabo . Icare ure maku etai . 
Akore  Tamode tagamudo barogwato . Rekodajiwuji tamaragodymode pugeje . 

Icare cedyre woe , cemerunure kare etae pugeje , woje ceboji . 
Kare kuricigore woe , mare iwyge bokware . Icare cere cedaredo poboto . 
Icare cere cebodo karebo . Oicerewyge , akuraradoge , orari jamedy . Icare cere ewido . 
Ca ! Icare cedyre ebo , cedaregodyre ebo ty ... O ! Boe eegarere cedaregodyi kare ebo dyji . 

Ca ! Dykeje icare cemagore : Pawo Roiao tawyje , awy aroe enogwage paruji , aroe eke , aroe kuru paruji , aroe eke kuiada kuru paruji , aroe eke pobo betu paruji . 
Barogwa kododyre . Cedure bai kae . Cere bai bu bai poro keje . Cere bai bu awy bai poro reurogu boe keje . Icare ere boe kugu butudo , ere karo kodu butudo . 

Ca ! Icare boe egore : Tamagodo ji pugeje . Utuwo kare etae pagabo pugeje . 
Iage egore : Iorudure oecerewuji , nono cewy Bateia keje . 
Icare nowy jorudure jiwyge egore : Ekuricigo ! Emagaguraga ! 
Icare emagore ji , emagore Pe . Brunoji . Egore Paduwo etae . 
Egore Uw ! Ema rugadu ! Ema rugadu ! 
Akore  Tagera pemegado tai . Padumode ba aregodytabo . Icare ceegarere . 
Egore Pawo roiao ta , pawo roiao ta . Icare cere roiao ta . 
Egore Pagera keadumoduka . 

Icare cere roiao ta jii je . Dykeje icare cedyre . Cegodo jii , cedaregodyre Kujibo Paru kae . Cegodyre pugeje jii . Cedaregodyre nowy Boe egore Oecerewyge Eiao paru kae . Egore 
Woe . 
Iage egore : Woe karega . 
Icare cedyre pugeje nowy egoino jiwy bogai . Cere ceedorodo ta ... paru bogai . Bateia paru . Cedaregodo paru kae ty ... 
Uw ! Boe motunure ! Paru barire . Icare cenudure paru keje , cewo paru kado . 
Cere paru kado , Kuieje Kurirewy jetui woe dytabo . 
Icare boe bokware . Boe butukare cewygeto . 

Icare egore : MarigUw ! Pawyge ruruwo ji . 
Egore Marigu , marigu !
Icare cedyre , cegodyre ... ceerdure iagei . Cere cedaiado ebo gu ... Cenagore : Awyge oinore emode ty tu jii jice . 
Egore Uw ! Ema rugadu , ema rugadu . Icare cedyre gu ... dykeje , ceerdure iagei pugeje . Nowyge eire cerugodyre tariga tabo . Uw ! Emagare rugadu . Icare eregodyre cebiji . Erudure taci cebiji . 

Cekare ewido , mare ceegarere , cegorigodykare . Icare cedyre pugeje gu ... Iage etaregodyre pugeje . Nowyge etadare koge bakororodoge emedure . 
Cere ewido . 
Nuwy Mestre uture cebiji caminhão bogai . 
Icare cegodyre pugeje jii ... gu . Cegodo raire gu ... je dykeje iage etaregodyre pugeje . 
Cenagore : Iage etaregody , iage etaregody!
Dykeje icare cerugodyre ei pugeje . Cere ewido pugeje . Ca ! Icare ceburedogodyre ponte kae . 

Dykeje icare nowy ponte kejewyge emagore cedogi . Egore 
 Ekodo tagae pageje ! Ekodo tagae pugeje!
Cere buke bu kajeje ta ! Cegodyre . Ere turawyje pugeje . Cere ewido ty . 
Ca ! Caminhão akore bu ...!
Egore Marigu mato . Marigu mato . 
Cenagore : Uw ! Uw ! u !
Cegodyre toro etae . 
nowy pobo akure . Boe jae jokodukare nowy pobo paru piji nowy ponte kae . 
Icare cere cedaredo caminhãoto . 

Care akore : Tagowarudo jao . 
Cenagore : Cemodukare cedowarudo . Ceduwo rugadu . 
Cerore taci cai cedyre kodi , caminhão tabo , mato nowy Oecerewyge Eiao kae pugeje . 
Icare cemagore : Paduwo awy kae pugeje . 
nowy Padre akore uie , tudumoduie kae pugeje , mare tumoduie tamudo biega tyje  . 
Dykeje icare ure jorugo rugadu , ure ia kare ekowy nono ipare ekeje . 
Etaidukare , etaidure tuduwo rugadu , mare Mestre aidure enogwagewo rugadu . Icare cere kodurogu biegare tyje  . 
Ca ... ! Dykeje icare cedyre . Ceegare jokodukare , cenoe kurikare kodi . Cegodyre jii ... cedaregodyre woe bato ty ... 

Icare egore : Pamagurumode pugeje . Nowy Pe . akore pamaguruwo pugeje . 
Icare Boe emagurure pugeje caminhão tabo pugeje toro nowy Córrego dos Índios kae . Mare Oecerewyge etawadu eedure tada . Rokoe bokwa , karo kigadu bokware . 
Icare cedyre toro . 
Uw ! Nonore nabure padu padure awara keje . Inagore ia nowa paduie nono ; mariguduboe epada nowa , nono nowy Córrego dos Índios uta keje . 

Icare cere cedaredo poboto . Eto rugadu . Icare cere ewido , cere ewido , ewido . Cegodyre , cegodyre , cegodyre ... U ... ! Ia tori pegarogu pado tai nono pobo kajeje dytadare emugure . Oinore erore!
Egore Ekodo akae ! Ekodo akae ! 
Eregodyre woje . Eregodyre woje . 
Ca ! Icare cere ewidody akedydo . Cere cegera ra piji . Emagare kimo . 

Dykeje cere cedawyje . Cekare jorugo . Cedure rugadu taci . Nonore cekare boe ko ko , mare ia pugejewy tabore cenogwagere bakujei . 
Ca ! Icare cedaregodyre caminhão kae . 
Padre akore : awy parina kudurogu ko . 
Icare cege boire , kodire nowy parinarogu pemegare cei . 
Kudurogu kedore . Icare , cenogwage akedu keje , cedyre . 
Cedaregodyre meri rekodytabo . Meri jeture ty itura oto jitu tabo . 
Padre akore : Tadydo mato tagoroerogu tabo , ia comidarogu bogai tageje . Icare cedyre cenoroerogu tabo . Cedaregodyre ae , icare ure boe kugu tugu cenoroeto . Icare ure maku cenai . Ceegarere nowy cegerogu ji . Rokare pugeje , mare pegakare . Cenogwagenure rugadu . 

Icare makore pugeje tumaguruiagu . 
Icare Boe emagurure pugeje Mestre Rocco apo , Pe . Bruno apo . 
Cedure nabure etore etae , toro nowy Tori Kurirewy kae . 
Icare cedaregodyre kae . Cere cewai aroia bai mugudo . 
Barogwato icare cedyre nowy nabure etae . 
Iage eture toro ia tori kae . Dykeje cegodyre oino toro nowy tori paru gajeje . Cere buke bito . Cere bu nono cedogi . 

Ca ! Cedo pugeje gu ... Dykeje nabure akore . 
Egore Ca ! Nabure akogody ! Nabure akogody ! Tonaregedu aere uture . 
Tagado toro bogai . 
Dykeje aregodyre . Ure taiado gu gu gu gu gu gu . 
Ure tumugudo ia tori poro keje . 
Egore Jari reno ! Jari reno!
Egore Uw ! Jari rugadu . Ure turemo to ! Ure turemo to!
Icare egore : A ! Paibagire pamode pagado ji . 

Icare cedyre pugeje . Oinore awy jugodoge , juie , bokodore ! Oinore ewureare boe joki!
Icare cedyre , cegodyre ... ia itoguru okwato . Paru akurugudure . 
Icare egore : Pawo ipo kado woe . 
Icare cere ipo kado . 
A ! Marigu !
Egore awy jire tagodyre jicegody . 
Icare cedaregodyre kae , cere nowy ipo bu keje ty , icare cerudure . 
Dykeje icare itaiwore toro to . 
Uw ! Ure ekodydo marigudu . 

Icare cedyre pugeje . 
Ikodure woe tori moji goro goro goro . 
Inagore  Wo ! Kodi icare , imode ikeragu nabureji , icare ekodure ikoda piji . Wo ... ! 
Itaregodyre toro tori ao kae . Iedaga (Vito) aregodyre jamedy . 
Icare akore : Pagodywo awuji jice , cewy paerydyre jiwy jari bogai . 
Akore  Pawo parawyje aoto . Icare cegodyre jice . 
Meri jeture paguduto , woje turudu jaogwai ty tabo , icare cedaregodyre ia pobo reia kae . 
 
Pobore nowari kado tori kuda jice , du porore taci puibiji dykae . 
Icare nowy , iedaga aiworadu toro . Icare jorudure okwaruji . Okwaru kurirewy mugure toro nowy motoia tada . 
Icare makore iregodaji . Akore  Iwagedu , iwagedu !
Boekare , ire itado bogai ibagi ty ... Ikorigodynure ; ike boire tuiagu iwiaja mitudo , kodire inagoino . 
Akore  Arego mato . 
Akore  Okwaru meture woe . 

Boekare ! Ikare imearydu kiogwado . Ire ipe jakado kuri kuri kuri . 
Inagore  Iedaga ! Inoba akagore?
Akore  Okwaru !
Inagore  O ! Ema pa?
Akore  Emareo . Emare mugure oino woe . 
Akore  Akado ! Emarice . 
Itaiwore toro ty . Ioku butu keje ta . 
Inagore  Wo ! Ema ! Ema!

Akore  Nonore amugure tyje  , ikiwaigodywo ae . Rekodu kejere amagore itae . 
Inagore  u !
A ! nowy okwaru jorydyware . Aiwore oino tuwugajeje tyje  , utariga ako parugajeje . 
Akore  Akado ty tu ji . 
Inagore  Aiwore awogai . 
Utariga akore : tuku tuku , dykeje nowy okwaru aiwore bogai . 
Inagore  Ca ! Akaiwodo imugu boeru keje dyji . 

Icare inagore : Iedaga , imi ji pugeje . 
Akore  Uw ! Ikera kurodu . 
Icare ikiwaigodyre ji pugeje . 
A ! Oinore irore ji . Oinore irore ji ! Oinore irore ji!
Dykeje icare itaregodyre ae , ire bito , meri jetui pagudu jitu tabo . 
Pobo boire ii . 
Inagore  Iedaga , pobo boire ii . 
Akore  Imi jamedy , pobo boire ii . 

Icare cegodyre jii , cere cerawyje , dykeje meri buture . Icare boecodure . Ire ikeragu tori a rogu ji , ire barigu itododai kuci . Ibiapagare . Jeture toriji t t t . 
Iture pugeje , nowy tori akore t t t jewo kae . 
Ire ikeragu ia riji pugeje , ire barigu kuci . Ibiapagare . Jeture toriji t t t t t . 

Iture pugeje . Dykeje icare iedaga akore : 
 Iwagedu !
Inagore  Ah?
Akore  Ikugudugody pobo boi koia . Icare iduru bokwagodyre . 
Inagore  Ire ino jamedy , iedaga!
Icare ire ikeragu ia toriji pugeje , ire barigu itododai kuci . 
Ure co je . 
Inagore  Ca ... ! Pobo ! Mare ikare bie

Inagore  Iedaga!
Akore  A!?
Inagore  Awure jodo ikujiato . 
Ire ikeragu ia toriji . Ire barigu du jice . Kodure du du du co poboto . 
Imagokare . Ire ikeragu ia toriji pugeje . 
Inagore  Woere ure co woe . Icare ire nowy tori barigu kuci . 
Ure co woe pugeje . Nowure icare po ako kurire . Jewy jecewure po ako kurikare , biegare tyje  . 

Dykeje icare ire bie . Inagore  Iedaga , pobo reo!
Akore  Kaiba ? Kaiba?
Inagore  Ema reo , ema reo!
Inagore  Butugu , butugu , butugu !
Inagore  Akera braredo ii mato . Pobo reo ! Pobo reo!
Ure tudaru mato gu gu gu pobo kae . Icare aregodyre pobo kae . 
Inagore  ButugUw ! Ae pegodo jao , dykeje akudumode . Inagore  Cruz bu awygeje . 

Boecore . Icare kudure nowy poboce . Ure pobo barigu . 
Kudure poce pugeje . Ure barigu pugeje . Icare kudure pugeje . Nowure ukare barigu . Icare kudure rugadu . Icare kudu akedure . 
Ire Cruz bu keje , kudui poboce dyji . 
Icare akore : Iwagedu . 
Inagore  u !
Akore  Iwagedu ! Aku !
Inagore  u !
Iture po kae . Ire inogwa bu po keje . Ikudure ji ji ji ji . 
Ire ino pugeje . Ikuri kugudure pugeje . 
Ikudure poce pugeje . Nowure icare mugure ikuri tada rugadu . 

Icare inagore : Iedaga , panuduwo woe . Iorudukare pagododai . 
Icare cere cewy ia tori akureurogu keje .rogu akure ,rogu boare . 
Ure nono ureore . Imi jamedy . 
Tori mo kejere Paigrature pobo mugudo cegeje , pobo akurewy . 
Icare cenudure . Ceba rogure nono jamedy : Paigrature ceba rogudo , ure cege pobo rogudo , nowy tori mo keje rugadu . 

Icare cenudure ty ... Icare barogwa kododyre . 
Inagore  Iedaga , ae kabi!
Cere cee kabi . Ure togwa to tuge mea rogu ji . Uiorure . 
Icare inagore ji : Awure jodo woe awure joia keje pugeje . 
Icare cedyre oino gu gu gu . Cedure nowy tori joki ; cere cerawyje tori joki gu gu gu . 
Awy boe butu ukwa rore ikera tabo taci . Irore gr gr iedaga apo . Iedaga rore iporuto . 
Cedaregodyre tori paru kae , meri jeture pagaia puredugodytabo . 

Uw ! Cedaore toro ceibagi , toro tori ao kae ! Icare cedyre ; cegodyre goro goro goro , tori paru gajeje . Icare cedaregodyre buke padui tori paru dykae . 
Icare cere bito .rogu karogu pega pegare tyje  . Mare iedaga akore : ro bokwareboe karega . 
Akore  Pamode kido dykeje romode!
Inagore  Oinono rugadu !
Icare cere peguru ta , cere pegururogu bu ty . Icare cedyre . 
Cedaregodyre bato . Nowy Boe ewiapagakare cewogai . Icare cere cewy peguru tugu . Uw ! Icare cererogu ko ty ... parina kudurogu tabo . 
Cere cewy ceno okawrurogu torudo . Icare cere cewy buke kido kamo keje . 
Icare Boe etaregodyre mato , barege ebo . Icare ere iage etugu , ere iege ekido . Nabure bokware , ekare nabure ewido . Nabure etore bokware jamedy . 
Icare Pe . Bruno akore : Paduwo!
Icare cedyre . Cerore taci , cai cedyre kodi . 
Uw ! Ceegare kodu awadunure . 
Cedaregodyre bato . Icare areme eegarere ! Oinore erore mato tugodo boe kae . 
Cá ! Aroe eke buture . Aroe kuru , kuiada kuru , café , pobo betu . 
Icare ere aroe etudo : Wao!

Cá ! Akore pugeje . Akore  Kaiba pagodymode?
Cenagore : Ceerdiwa bokwa , ceerdiwa bokwa!
Icare akore : Pagodywo woje pugeje . 
nowy cemaguru pemegaguragare rugadu . Itaqurei kaere cedyre pugeje . 
Akore  Paduwo Taquerei kae . 
Icare cedyre caminhão kurirewy kawarurewy tabo . Cerore taci . 
Uw ! Cegodyre . Nowy caminhão urugodyre , toro itura tada . 
Cere mugudo ty . Cere cedawyje piji . A ! Care akodure . Icare cedyre pugeje . 
Boe erore ta ... cai tudure pugeje kodi . 
A ! Cedaregodyre toro . A ! Oinore kare erore , nowy poboji!
Kuide egore Kra ! Kra ! Kuide remawy nure woe rugadu . Egore Kra ! Kra ! Kra!

Icare cere nowy pobo paru kado . Akurare etaregodyre . 
Icare nowy Padrere jorugo . Akore  Pawo karo gorido pugeje . 
Ere ia bowyje pa . Ere rakojedo joru keje . Ca ! Icare kodure!
Ere sal tugu to . Ere bu . Egore Pagwagewo ! Pagwagewo!
Icare Boe enogwagere nowy akuraraji . 
Akore  Barogwato pamode iage etugu . 

Icare boe awadugodyre , dykeje icare ere turawyje (akurare) . Enure pobo tugudo ! Tui taruwyje dytabo . 
Ikedure meriri otoji , meririku kurirewy . 
Ire ipuredo jice ei jice iwo nowy meririku bu ia kajeje , iwo meriri iku to iaji . Boekare ! Itaiwore tyje  ma ... Boe egore : juirewy oino jiwy karo je padure kuri . O o o . Oinore rugadure ure ! Kuricigo remawy nure rugadu . Iorudukare nowy ino dyji woje iragojerewo keje jii woe . Iorudukare . Ca ! Nonore icare iorudure nowy boe arodugodyji : raire ... kurire ... ! Juirewy (botoado) kurinure rugadu . Ikare bito . Ikera rakakare ji . Ire ikerako pobe oino meririkuji . Ire to ji ... tuku . Akore m m m ! Inoe remodukare to . Inure jarurugo rugadu , paga tyje  . 
Icare inagore : Aro ... ! rekodaji . 

Uw ! Icare ere nowy akurare ewido . Oinore erore ei . Egore 
Kae ! Kae ! turoi ei dytabo . 
Icare egore : Iage erego toro bakowuto tawo etugu pageje . Ipadunure ty ieparu keje ike boi koia . 
Iage egore : Kaba jiba akagoino ? Akiwaripore . Imirema karega , ipadunure ty ieparu oiagi : puredugodynure iwuduwo aroe eiaoto ike boi koia . 
Uw ! Icare ere ewarigu toro ikato . 

Ca ! Icare egore : Amara tabo ! Aio rakado ika keje . Ike boinure rugadu ! Biakure ii jamedu ! 
Ia akore : Amago kaba ii ! Akire are akowarudo , imirema ikare itowarudo . Ioku biri akedure ioku kae , biaku koia . 
Ia akore : Akaiwodo ! Inogodawy karega jore oino jeto . 
Ia akore : Awadaru keadu kaba ! Awadaru keadae piji . Amearyduiwakare ma , aragodyia iogi . 
Akore  Urakudu ! Awia kiarigodymode inagoi aiogi dyji . 
Akore  Ugurakudu !
Akore  Amara tabo ! Amara tabo ! Amara tabo ! Amara tabo ! O!
Akana amearydu aidugirido inagoino  dyji ? Puredugody iwiwo biaku koia ! (ri) 

Dykeje icare nowy jeture pobo tadawyge eture nowy kare eregodaji . 
Egore Marigu , marigu , marigUw ! Aró ! Tagire tare boe bito . Imirema ikare boe bito . 
Ia akore : 
Kodia amode akujagudo nowy ekaguru tabo . 
Ia akore : 
Hm ! Akire are akeno to co ake roguto to . 
Ia akore : 
Ugurakudu ! Woere akagoino ii . Mare nowy akoe kodu makudumode akai dykeje , amode awido ty boe kori koia ii , amode ikuno  dyji ! Iruwo akomode to to itao tabo aroi ake jitu dyji . 
Akore  Hm ! NowUw ! Ikera amomodukare akabo . Nowy akemode awaredydo . 
Akore  Uw ! Amago rugadu ! Are iepagago kare epiji nowy awadaru keadaeji . 

Dykejere icare nowy kodure boetojiwyge ere iogwarido toro ei , egore : 
 Buke bUw ! Buke bUw ! Buke bUw ! Aro ... ! Ere turawyje , ere turawyje ! Kao ... ! 
Dykejere icare awy kodure woewyge , cewy akoino tuwadaru keadu tabowyge ere tuiodo pugeje . Egore Icá ! Inagore ! Tamara tabo ! Oinore inagore ! Tarego ! Tarego ! Tarego ... ! 
Ia akore : Tawyge bu ty tu taragojewo bukeje . Taregody kaba mato . Kare kuricigo!
Iage egore : Buke okwa bu pugeje . 
Iage egore : Awyge korobado , Awyge korobado . 
Iage egore : Akaiwodo awyge to ! Aró ! 
Ia akore : Ikana kugudugodynure biaku koia . Tagera braredo ii ! Tagera braredo ii ! Aró ... ! 
Ia akore : Apagudu kaba ! Apagudu kaba ! Ikodo taro ! Ikodo toro ! 
Akore  Icá ! Akera gogudo buke oto kajeje . Imire imode eiodo awygeje . 
Akore  Amorora amagadu kaba ! Awimoduka ! Aerydymode awobei pugeje . 
Akore  Ca ! Atugimo to etaoraji . 

Ia akore : Imi pawyge tabo pugeje . 
Ure taredo poboto . Ure nowy buke jado . Uw ! Enure pobo cogogodo ! Eroiwakare tuwo tuwure amagadydo . Eedu paga nure!
Icare ere boe kado ei . 
Ipo kigadu ! Ipo kigadu raido jii toro etaiado . 
Uw ! Ere turawyje ere turawyje ru ru ru ru ru ru . Uw ! Cewy bukere tuku eiogi . 
Uw ! Ekudugodyre : Kao ! Kao ! Uw ! Icare ere ewido . Ere boe to ei pe pe pe!
Uw ! Icare ere enogwa tugu . Ere kodudu tugu enogwato . Icare ere erego pobo okwato . 
U ... ! Ca ... ! Oinore ere tumugui pobo okwai . 

Cewy ure kare etuguwyge emagore , egore : Tamara tabo mato Tamara tabo mato!
Egore Karo kodure turugadu . 
U ... ! Boe etaokare ikaji . Boere taredo poboto . Boe egokare : Uwaimode toedo ii ! inodukare . Ere taredo poboto rugadu , tuge boi koia , tuiegare tabo . 
Egore Boekimo ! Ipadunure ty ioku keje ike boi koia . 
Icare erore toro bakowuto taci . Uw ! Oinore karo kodu ao otore tumugui . 
Uw ! Icare ere kowyje , ere kowyje , parina kudytabo , ju tabo . 
Icare eiamedu aregodyre mato . 

Icare enogwage akedure . Dykeje icare emagore iparei , egore : 
 Icá ! Ipare , icare tagoredure ; icare tare boe ko . Cá ! Kare ewarigu caminhão to . 
Ere kare ewarigu caminhãoto rugadu , tuiegare tabo . 
Ere aroe enodo . Ere Padre odo . 
Maragodyre padredoge etaiwygere enogwagere nowy padredoge enoeji , eno karei . 
Oino karega Boe emaragody bokware etai , Boe emaragodyre etaidure pemegaguragare . Dure eroiware Boei , eroiware Boe etore kugurei , aroerogu boe , kuiadarogu boe , pejaorogu boe tabo . Ere aroe amireurogu to Boe ekeje , ere kuiada amirewy to Boe ekeje . 
Icare Boe emaragodykare oino etai . Dykeje icare Boe ewire tuge boi koia . 
nowy dykodirema , maragodyrewyge ere tugeragu ty aroe gigudu rogu ji , ere tugeragu ty kuiada gigudu rogu ji , ere tugeragu pejao gigudu rogu ji . 

Icare ere taredo , cere cedaredo caminhaoto . 
Cenagore : Tamugu pemegado : pagogwa kedomode awy pagoe jitudu mode . 
Ia akore : Uw ! Ire iekurido awy pagoeji . Icarema , ie romode ta je du umode . 
Ia akore : Hm ! Ikedu rakamode , mare nori korimode iokuji dykeje ikera romode taci awy caminhão okwa joki kuri ta woje moto kae . Caminhão bure jomode iwygeje ca je . 
Egore Uw ! Oinono rugadu ! Tagedu rakado ! Tagedu rakado ! 
Icare cedyre . 

Finado Pe . Bruno akore : Mestre , pawo Pao bie jao , icare padymode . Pawo cruz bu pawygeje . Ave Maria mode pobe ma awy metuia bokware . 
Cemagore : Uw ! Boe jokodu , Boe jokodu ! Oino rugadu ! 
Icare cere cegera to ceerito . Cemagore baruto Pao bogai . Ca ! Cere cegera to ceerito pugeje . 
Ca ! MarigUw ! MarigUw ! 
Cerore taci br ... br ... ceegare tabo . 
Cenagore : Tagudugo , tagudugo . 
Icare aroe ekudugodyre . Are egore : Kae gae ga ! Wo ! 
nowy ui oinono dykejere boe moture , boe maidure . Aroe eigoiare ere boe emodydo . 

Icare cegodyre jii , cedao tabo awy ipoguru toru ... cedao tabo awy kiaorewy , cedao tabo awy itoguru , cedao tabo awy boe okwa , boe jipa boeji , cegodyi . 
Cegodyre ... Aroe ekudugodyre pugeje Kae gae gae ! 
Egore Taegaredo tai ! Tagudumode kuiada kuruji!
Ia akore : Tamagodo motoristaji uwo caminhão rekodu rakado . Ikugudugody remawy nure ike boi koia . Iwia buture kuiada kuru bukeje dykeje ikugudugodyre gu je . 
Icare ure caminhão reko rugadu m ... m ... m ...!
Awy boe oto rere gr ... ceibagi . 

Icare cedaregodyre woe . Aroe ekudugodyre : Kae gae gae gae!
Icare areme etaregodyre ture tabo . I ! Oinore areme egore tugudu tabo!
Egore ba ba . Meriri rerewy aregodyre pagorebo ! ba ! ba ! . 
Uw ! Ere nowy meriri rerewy mugudo ty ... 
Awy ukere karecewyge egore : Pagabowy kare reo!
Iage egore : Page kare reo!
Iage egore : Ituie , pagabowy kare reo . 
Iage egore : Ituie , ituie , page kare reo ... 
Egore Akedo rakado ji , akedo rakado ji . Kajá , kajá , kajá ! 

Egore A a a ! Pawobe eke remawy reno . Pawobe eke remawy reno ! 
Akore  Inoba urewy pawobeba?
Akore  Aró ! Maigody karega aragojere woe . Paobere eiere merimaodoge , padredoge , mestredoge , eigoiare ere parijodydo . 
Akore  Ikera jo paganure co co ike boi koia . 
Akore  Akire akagore : Ike rugadu , ike rugadu , oino akowageiagu tyje  du ji ji . 
Akore  Urakudu ! Awo ikuno karega akagore oino . 
Icare ere etagedydo taci . 

Padre akore : Taguduwo ia pobo uru roguce jao . 
Boe ere tuku toro ae . 
Akore  Tagaregody pemegare?
Boe egore : Uw ! Cedaregody pemegare . 
Akore  Takare ia kare ewarigu boeto?
Egore Cekare ewarigu . Cere iage ewarigu mare woje cegurito . 
Egore Imodukare boe barigu . 
Icare erore ta toro bato pugeje . 
Akore  Uw ! Tagwagedo ! Taegaredo!
Akore  Meri jetumode pagudu jitu tabo (4 hs) tadure mato , tawo confessado , tawo rezado . 
Egore Uw ! u !
nowy dykodi Boe etaidure tuwo confessado , etaidure tuwo comunhaodo . Boe etaidure rugadu . 

Ca ! Boe eture bato . Icare boere kare atagagirido . Boere aria meriri mugudo joru tada , pobo tabo . Dykejere Boere karo kodu kogudo kodoro tabo . Boere kodokora towyje tuwo ekodu bu keje . Boere ia kodokora biegarewy towyje . Rekodumode baitowy kodokorare biegare , karo kodytabo . Karo kodu tawujedumode kajewy kodokorare kurire . Icare cewy karo kodu tawyje , boe ere bu bu bu , nowy kodokora keje . Icare Boere makudumode baitowy bu cewy kodokora biegarewy keje . Oinore Boere ao otodo . Icare boere reko baito . Boere bu ty bai tada . Icare Boere cewy kodokora maku tore etai , tuwororore aewy tore etai . 
Boe egore : Ca ! Akerogu reo!
Oinore Boe egore tui maku etai dytabo . 

Icare boe kugu buture pugeje , nowy kare ekuru tabo , ekaguru toboe . 
nowy kare ekuru towy , ekaguru towy iere kare ekaguru toboe , iere boekugu . 
Icare boekugu kodure . Icare ere tawyje ia aria meririto , nowy mugure joru tadawy piji , nowy kodure tadawy piji . 
Icare ere mugudo ty , ere atuie ewy aoji gu tuku . 
Icare nowy aredy  akore : Akogwa redo ji ! Icare ikugudugody ike boi koia!

Icare uragodyre , akore : 
 Mare ... na ... ruie ... Marena ... ru ... ie ... 
ei ... go ... ia ... mai ... dody ... jetuia ... rega ... ! akore . 
Icare akore : 
Iewaduiewo okwa , iewaduiewo okwa
Bakororo kaire jewaduiewo okwa
Bakororo kaire ... ... ... ... . 
utu ... ga ... rece ... Utu ... ga ... rece ... 
Ewa ... i ... no ... ty ... jetu ... re ... ga ... je ... . . 
Aru ... duia ... awy ... ge ... je ... 
Ewai ... no ... ty ... o je ... ture ... ga ... je ... 
je ... ture ... ga ... . . je e . 

Icare oredujere tudugu ji , nowy oredure tuie bu baawadu kae . 
Icare nowy oredujere tuiebu rekodaji nowy boekugu tabo . Akore  Akedo rakado ji ! Amode butudo ma , imugumodukare akabo . Imode ikera rawyje apiji . Dykeje akoragudumode iwogai . 
Akore  A ! Itoragudumodukare awogai . Imode apeadu barigu kuri iiagi , tudumode imororato gu tuku , iwimode kuri tai . 
nowy oreduje akore : Awadaru keadae piji ! Awadaru keadae piji!
Akore  O ! Akire akagoino kodia inagoino . 
nowy oreduje akore : Uw ! Toro tabo ! Itore kugure eke boire ei ewo ko du marigudu . Eke boi pegagodymode eidu koda piji . 

Icare kodo tabo baito . 
Puredugodyre baiporo kae dykeje icare akore : Icá ! Mareo mareo mareo ! Itore kugure , tagerogu reo ! tagerogu reo ! tagerogu reo !rogu rugadu . ia bokware pugeje . Icare tago kaguru toboe bokwamode . 
Egore Wa ! Ekodo tabo . Ere mugudo ty ... 
A ! nowy aroe ure turagojedo ta ... Ure tugera bu oino , ime etao keje oino woe . Akore  Ps ! Akowagedo ! Akowagedo ! Akowagedo!
nowy ure tugera bu ao kejewyge egore : m m ... m ! A ! Oino ! Kodire itobudure . 
Ia akore : Ie bia karegure boeji . 
Icare ere ko . 

Egore Tagwage butugudo ! Tamode ido ikerurogu kowy . 
Ia akore : A ! Puredugodynure iwo inogwa kowy . 
Ia akore : Boe kimo ! Imearydukare uruji . 
Ia akore : Boe kimo ! Iia biri jetumoduka inure iia rugadu kowy . 
Icare ere oiko taci . 
Ere tugera kabi pudui . Ere tugera kabi taoji . 
Egore Icá ! Pagaria upo kabi . 
Ere tugera reko nowy tudaria otoji , ere togwabi tugeraji cu . 

Icare ere turagojedo ta nowy tudaria tabo . 
Akore  Icá ! Ioga!
Akore  Hm !
Ure tugera to nowy tudariaji tuku . 
nowy onaregedu akore : pf pf pf pf!
nowy uo akore : Oinono ! awy itaora kori , awy ikuri kori utudo toro ipiji . No ... nono hu ... hu ... hu ... ! Kajao ! Tamode ki bito itabowuce!

Icare uto aria tabo , toreduje bogai . 
Oreduje aiwore kodui mato bato nowy tudaria tabo dykeje , ure tuiebu togi ... ta . Rekodure ... m toro ae , toredae . 
Ure tugeragu ji toredu piji ... ta!
Icare nowy oredu ure tumugudo . Icare ure tugeragu parikibotoji , ure jukodo pudui bea bea . 
Akore  Wo ! m ! Eroia ino pugeje ... 
Icare oreduje akore : Boro ! Eromode ino pugeje . Amagodo ei , etuwo ki bogai . 
Icare akore : Uw ! Imagomode ei , mare , kajá ! Meri rekodytabo . 
nowy oreduje akore : Amagodo ei rugadu , amagodo ei rugadu , amagodo ei rugadu . 
Oino . Ia oto pa reno . 

Cedure toro pugeje . 
Akore  Marigu pamaguruwo . Paduwo Pobore Rairewy kae . Nonore kare eiamedu jeture . 
Karo poru , karo orari , birikigadurewy , rekudo kurirewy , karo kudogo , karo juirewy , karo pobu . Woere icare iorudure pobu kurirewygei , karo kidokia , karo birikigadurewy . 
Icare Boe eture . Iage eture caminhão tabo , iage eture tawure tabo . Tuiegare tabo . 
Egore Kae ! tudytabo . Ere boe motudo tudytabo . Egore Taegaredo tai . Pagera kedo kae karega padure . Nonore kare edure nono . Jorudure kare eedaji . 
Boere tugeragu ia aria jorubo tudu rogu ji , tuwo oecerewy kurirewy bito tabo . 
Boe eerdiware kare enogwagere jiboeji . 

Icare cedaregodyre toro pobo okwato . Cemagore nowy caminhão epaji . Nowy Padre Bruno koiare ure caminhão reko pudabo boebo , du cemagore ji ; ceburedugodyre toro dykeje , cemagore toro ae . 
Inagore  Pe . Diretor , caminhão mugudo jao , cewo kare bito pageje . 
Ure nowy caminhão mugudo . 
Akore  Kaboba?
Cenagore : Cewoguwo . 
Akore  Paburedugodynure ! Macare tagaidure pawo caminhão mugudo . 
Cenagore : Mare cewoguwo woe . 
Akore  Tagaregody marigudu . 

Icare cedyre . Butugu karega . Ceregodynure tai tai tai tai . 
Akore  Boe ekoda reo . 
Boe tuwudugui pudui dytabo karega icare cedaregodyre toro pobo okwato . 
Akore  Wo ! Woere padre Joku kuri (Pe . Colbachini) mugure Boe ebo woe . 
Akore  Wo ! Aruduia ! Boe emuga reo ! Boe emuga reo ! 
Inagore  Imodukare , itaredo poboto . Pobo kaworunure . Pobo conure . Uw ! Ipagudure poboce . 
Akore  NowUw ! Uwae kurirewyge eeda reo!
Akore  Ekuricigo!

Icare inagore : A ... ! Imode itaredo awy poboto . Imode noidiga bu pobo tada , du jire imode pagado . 
Imode pagado toro bakowuto . 
Akore  Uw ! Pawo pagado toro bakowuto . 
Inagore  Uw ! Marigu . 
Mare cewy marido itoboguru rogure ty tu oino du itogwakire barigudure poboto 
Ire ito bu pumeji . Iire kogudo ty . Icare ire ikudawurogu bu aogeje . Bubuture . Meri jokure turemo jice jamedy , kodire boe codugodyre . 
Icare bybytyre . Cere cegudawy tawyje , cere bu nowy ceno marido itogwaki aogeje . 

Ure taiwodo poboto . Dykeje icare makore , akore : 
 Itaidukare iwo pagado awy pobo kajeje , bybyty tabo , meri rekodytabo . Ipagudu rakaguragare awy poboce . Boe pegareboere jeture awy poji . 
Akore  Akire icare amode ido pagado oino awy pobo kajeje boeco paruto . 
Akore  Inoba imode irodo?
Inagore  O ! Kado ! Ecewy amugu magai kawarudoge ewygejedu reorere amugumode . 
Icare ure tumugudo keje , ure tuwora (tubogora) jado joki , tubagudu koia poboce . Pobo core . Boecodure jamedy . 

Icare ire iiodo keje , nowy ceno marido itogwaki keje . Icare cedyre . 
Uw ! Oinore cerore ! Cemegire puibagi , cemegire puibagi . 
Icare cedaregodyre toro pobo oiado toro . 
Akore  Uw ! imodukare itaiwodo poboto . 
Inagore  Akaba akaiwodo poboto . 
Icare cegodyre . Ire iiodo keje , dykeje irore toro gu toro ae . 
Dykeje akore : A ! A
Inagore  Apagudu kaba , apagudu kaba!

Ikodui ji , ikodui apo , itaiwore ikuda tyje  ma . A ! Boe pemegakare rugadu . awy tori , jerigi , ure nono aijedogere , ure nono juredogere , ure nono awagoere toro pobo kuda iegai . 
Icare ire iiodo keje , ire iiodo keje pariri kae , parogwari kae . 
Akore  O ! Senhor!
Inagore  Kaboba?
Akore  Uw ! I tariga . Ure tudawyje awy tuia piji . Ure tudawyje oino rugadu taci . 
Mare pobo kore oinodu , pobo ko padure koibokwa keje woe . Kodire nowy tariga padu awadure . 
Akore  Uw ! Akado ! Emarice ! Pado oino . 
Icare inagore : Akaredo!
Ure taredo poboto kae . 
Icare ure taora tugu . Itaiwore toro ji . Kodu awadure toro gu toro ; ure tugeragu nowy tarigaji , ure tuie kirimi mato tabo tuibagi . 

Ca ! Ure turagojedo taci . 
Akore  Oinore awy ioga ro rore ii ! Kodire ikare ioku ra piji
Inagore  O ! Ema rugadu ! Ema rugadu !
Inagore  Ioguduba ba?
Akore  São Pedro . 
Inagore  Ure mito tyje  . 
Akore  Uw ! Ure mito ty rugadu . 
Inagore  Kirabodu ! Ema rugadu . 

Icare inagore : Paduwo pugeje . 
Akore  Uw ! 
Icare cedyre boe tugugodytabo . 
Inagore nowy finado Kupé bogai . 
Inagore  Akado matoo!
Makokare . 
Icare akore : Unure marigudu . 
Inagore  Uw ! dykode makokare , ure marigudykodi . 

Icare cedyre . Ceregodynure rugadu . Ino oecerewy rogure mito tyje  . Cegodo jii toro ewogai . 
Cewiapagare . Oinore egore tuiedui , tuiegare tabo . 
Enogwage kaegodyre cedaregodyre . 
Ere karo kodu ta . Ere tudaria meriri mugudo joru tada . 
Icare egore : Uw ! Etaregody ! Etaregody!
Inagore  Cedaregody ! 
Egore Mato , tagowagewo . Mato , tagowagewo . 
Ca ! Icare cenogwagere . Cegodymodukare enogwage kori . Enogwage kaere cedaregodyre kuri kuri je . 
Care cenogwagere ty ... 

Bubutukare . Du inodytabore cere lona mugudo . dykode , nowy lona kudare ceedure . 
Care , oinore cenagore woe ! Ceromodewoji . 
Cenogore : Are awyge poro akedydo?
Inagore  Tawyge poro mitu pemegado ! Imode boe kado awy karei tagae ma , emode tawyge jamedy pegado . 
Egore Uw ! Boe , jokodu . Boe jokodu !
Icare cenudure . 
Iedadure . A ! Boe puredugodyre . 
Icare ere ime eedadydo . 
Egore Taedadydo ! Taedadydo ! Boere turugadu . Tagera remodukare kuri mea rogu ji . 
Egore Ema rugadu . Ema rugadu . Ema rugadu . 
Ca ! Icare cedyre . 
Egore MarigUw ! Marigu !

Icare awy ipare egore : Eu não . Iwuodo bokwa . 
Iage egore : Ikodumode rugadu , iwo ia eno karo bito inoce . 
Inagore  Ikodumode . 
Dykeje icare aije akogodyre : tb ... ! tb ... tb ... 
Egore Marigu , marigu !
Inagore  Uw ! Marigu . 
Icare cedyre . 
Ire ikeragu ia jorube paruji , ire bu pugeje . Ire itugu ji . 
Icare ityre tabo . Ikodo tabo . Uperigodyre co!
Egore ie ie ie . Are ikowy !

Cedaregodyre toro nowy boe emode buke bu kae . 
Icare ere taredo poboto . Boekimorema , uwai paduradu nono , awara paru bukeje . Icare epagudugodyre ce . 
Egore A ! A ! Tamearydu awadydo ji . 
Icare rekodure toro : Pobo akore cUw ! Pobo oia keje . 
Ikodure oino jice iwo irawyje poboto . 
Icare ire jorugo ty . Ire awy arii itura bi barigu joruto . 
Icare ire imugudo ty ... Nowy jorugo okwaji . 

Dykeje icare ia aregodyre Akore  Hm ! Hm ! Hm !
Akore  Iorubodare!
Inagore  Ho!
Akore  Aki pawyge tabo pugeje . 
Icare ire ikeragu nowy uwygeji . Icare ikiogore ji 
Icare ityre tabo . 
Inagore (nowy iorubodareji) : apado tugudo , apado tugudo ! Aeru reno ! Aeru reno!
Akore  NowUw ! Awadaru keadu kaba!
Inagore  Ikera keadu kae kae karega ityre . imodukare etagedydo pobo piji . 

Ca ! Iture toro . 
Ire nowy buke jado . 
Uw ! nowy akurare emagare rugadu . 
Icare ewudure iwygeto . Uw ! Emagare rugadu . 
Ire ewido . 
Ire bu pugeje . Icare oecerewyge etawadu etaregodyre pugeje tbr tb r ... 
Icare ire ewido , mare eiamedu karega . Ire bitowygere pagera awubodure . 
U ... ! Boe etuia toro nowy Po ekurewy paru kae!
Emode boe bito rugadu . 

Icare barogwa kododyre . Meri ruture . Icare egore : Paduwo , Paduwo . 
Dykeje icare Joku kurirewy ure!
Egore Tamaerudu awadydo ji . Kodo tagae ! Kodo tagae!
Raire oino , awy pagana reore oino , barire oino . 
Oinore jare . Ore oino padogeje . 
Kodo mato itae mato!
Egore Ca ! Ca ... ! 
Inagore  Ca ! Oinodure ipagudydo . 
Kode itaiwore ei . dykejere ure turemo ewygeto . 
Uw ! Ure tumugudo ewygeje ... taci!
Inagore  O ! ... Taburedo mato . 
Cere cemugudo keje toro boe ki kae . Cere bito Ca ... ! 
Ire saco de estopa tugu aoto . Ire ia tugu bureto . Ire pobo reko joki . Inagore pagodymoduie dykodi . 
Icare ire kodydo kodoro tabo ty tu ty . Ca ! Ire akedydo . Care cedyre . 

Egore Paduwo , pagowagewo 
Icare egore : Tarego caminhão bogai . 
Egore Ema remawy reno . 
Icare etaregodyre nowy caminhão tabo . 
Icare cere barigu to . Cere nowy caminhão okorawy rugadu . 
Mare nowy poboe enogore akurara ekao . 
Icare egore : MarigUw ! Marigu !
Cere cedaredo nowy caminhãoto , cerore ta ... cai cegodyre kodi . 
Cegodyre toro ceno jipa kae . Cere nowy caminhão mugudu ty . Cere nowy caminhão mugudo ty . Cere cemode kowujewyge etawyje nowy tumedage epiji , cewo etugu cegeje . 
Eka awadure . 
Icare ere tawyje . Cenogwagere ei parina kudytabo . Eka awadure , kode erore . Ceegarere cenogwage tabo . 

Icare cedyre . Cegodyre jii ... Aroe ekudure ... Boe eegarere ! 
Boe enogwarire tugodyi ! 
Okwagerewyge enogwagere , egore : Imagomodukare tagago kae . Tagire tagogwa amogodyre , taguredure . Taegugudukare tagogwageje , kode imagomodukare tagago kae . Imirema , imode awy ikerogu oiko dykeje , imagomode , iegaremode . 
Egore Tagudydo ! Tagoiogwarido ! Paburedugodynure . 
Iage egore : Taegaredo ! Tagoredu karegure tage tabo
Tagoredu karegure tagoe tabo . dykode taegaredo!
Tagoiogwarido . Paobe egomode : Ekedo ama radure toeji , macare ere taregody biarudo . 
Oinodumode . 

A ! Icare ekudugodyre : Kae gae gae!
Egore nowy boenaboro keje pamode caminhão mugudo , tawo tageragu kaidagaji aroe ekuiece , tawo aroe ee codo nono . Aroe etujemage eerdu motuwo tore etaregodyji . 
Egore Uw ! Ema rugadu . Ikugudugodynure ikiguru kori koia . 
Ia akore : Ha ! Ipe korigody ii marigudu . 
Dykeje ia akore : Maigody akowagere , icare pado ja akajeje . 
Boe kare akore : Ha ! Are ino jamedy . Anure adurudo kodire akagoino . 
Apogurunure kodire amagokare . Kodire are aekurido inagoi oino dyji . 
Akore  Uw ! Oino rugadu . Iegare koiare inagoino . Iedawy kugudugody icebae kori koia . 
Icare ere mugudo ty ... 
U ... ! Pae epe ro reorere erore toro moto kae , tube kori koia , ciguru okori koia . 
Iage egore : Boekare ! Iwure bururugody 

Icare ere tugeragu kaidagaji . 
Iagere tuguie oto kado , iage ekuie oto iwure . 
Icare ere tuie codo . 
Ca ! Egore MarigUw ! Marigu !
Icare eture , ekudugodyre ; ere aroe ekudugo . Egore Kae gae gae ! Wo ! 
Aroe eegarere tudytabo . 
Etaregodyre nowy boe kudu kae , nowy boe ao kae , Meruri jeketo . (na frente de Meruri) . 
Icare aroe ekudugodyre : Kae . gae gae ! Wo ... ! . 
nowy caminhão kudugodyre jamedy , akore piii ... piii ... piii ... 

Finado Pe . Bruno , emare roino Boebo . Aidure Boe emeruwo , aidure Boe emaguruwo kare etae . 
Umagurure toro Bateia kae . Umagurure toro brae egore Córrego dos Índios oino jiboe kae , kare ewogai . Umagurure toro Po Ekurewy paru kae pugeje . Aroebo , Boere kaidaga bu keje ; boere je codo ; boere aroedo ema . Aidure jamedy . Ure boe eke mariguduwy pemegado tugeje . Ure oecereudo pobe ure Boedo torudo . Ukare kabi , mariguwyge boe eke kabi dykae . Icare Boere tawyje , ere bu jokorai , ure raru ki piji , icare ure kedodo , Icare ure kowyje , ure nowy jura ko aroerogu tabo , ure remo (engolir) , ure tuie toubo togwari tabo . 


Icare makore brae etae . Brae etuwo jamedy . Kujibo Paru kejewy , Jakorewyge Eliao Paru kejewy brae eimejerage , sargentodoge , aviadordoge etaregodyre jamedy . 
Akore  Mato tagwagewo Boe enogwage boetojiwuji ... 
nowy braedoge eregodyre toro rugadu , ere turagojedo . U ... ! tubratu meriri tabo . Ere nowy oecerewy kodu bu tubratu meriri keje . Icare ere ko . Enogwarire tuiamedytabo , eegarere . Iagere tubogora bu pugajeje tuiegare tabo , tui ko dytabo . Eiamedu jordu pemegare nowy Boe ekeji , Boe enogwageji . 
Egore taemaru modukare sal bogai pugeje , nowy sal pemega karaduie , rakaie , mare nowy sal bokware duie rakakaie , barigodyie , nonoie icare boe togwamearyduie boe roji , boe ro remawy ji , tuiamedytabo . 
nowy sal bokware jiwure icare ere ko tuiamedytabo . Oino .

Ia meri keje uture toro boepato , iparebo , toro Boqueraoto , turo reore . 
Meri kodo ji jii ... icare meri rekodure . 
Dykeje icare aregodyre , kiarigodyre . 
Akore  Ikogodyre . Iiamedu boe pegare . Mare iorudiwakare . 
Akore  Gripe rakudu ... Ia ikogodae . 
Icare nowy Mestre Josere jorubo kuru tugu to . Ro rakakare ji . 
Barogwa kododyre , ure ia mak ai pugeje . Ro rakakare ji . 
Icare barogwa kododyre pugeje , nono ukare jorubo kuru mak ai . 
Icare barogwa kododyre pugeje , dytabore icare nowy Mestre uture jorubo kuru tabo ae pugeje . Akore tumoduie nowy jorubo kuru makai , kogody pegarewy koda piji , uwo tamudody marigudu . 
Icare aiwore ty ji , akore uie . Dykeje icare ure nowy jorubo kuru tugu to . Ure nowy agulha jodo to jii je . Icare ure tugerako jodo nowy jorubo kuru bukeje gu ... dytonajire akore hm ... Ure nowy agulha ta piji , ure tumegido paci toro piji , uture piji rugadu . Makokare . Uture piji toro nowy jorubo kuru ja kae .

Uw ! Imi jamedy , ityre jamedy . Inagore  Mestre bire . 
Mare Boe emagokare . 
Inagore  Me . Bire , inagore!
Boe emagokare . Nowy ime pemegarewyge eedu kimore dytabo . Mare emagokare . Emagokare , epagudugodynure . Ekiarigodynure rekodaji . 
Kodire emagokare tuiamedytabo . 
Finado José Maria rakojere nono , mare makokare . Aquiles makokare . Elias makokare , Aije Kuguri makokare . Atílio makokare . 
Eiamedu boe makokare , Boe makodunure eiogi rugadu , 

Icare barogwa kododyre ... Boe eture kuiada kuru kae . awy Boe erore duru duru itogi kuiada kuru tabo , dytugodyi ikori dytabore egore : AragodyiagUw ! Merimã akore . 
Inagore  Tokiwo iire egoino . 
Egore Boro ! Ewadaru keadu karegure . Diretorare akoino . 
Inagore  u !
Iagere eire inagore : Ipagudure . 
Icare itaregodyre nowy Diretorarodo ae . 
Akore  Olha ! Aragodymode Mestre joki . 
Inagore  u !

Emare ure tugeragu ipanelaji , ure kuiada kuru tugu to , ure mak inai , akore : Aragodymode . Mestre joki rugadu . Aragodymode rugadu?
Aragodymode rugadu . 
Nonore icare imagokare . Itaiwore ji ty ... 
Icare ityre . 
A ! nowy Boe emago emagore ii . Imagokare . Itaore ty ... 
Egore Arago rugadu ! Arago rugadu ! Oino ii . 
Iage egore : Aragodymode rugadu ? Oino ii . 
Imagokare . Itaore ty ... ipagudunure kodi . Imagokare . 

Iage egore : Kocare Merimã akoino aragodywo Me . joki . Boe jokodu kana ? Mako paga kana ure ? Ukana padre bie?
Inagore  Padredoge bokware pagabo!
Egore Kode icare akoino aragodywo?
Iage egore : Aragody kaba ! Umode Pe . okido ai . 
Inagore  Uw ! Boe kimo ! Iordiwakare . 

Kagarigadoge eia iborarogu jire imaragodyre . Ipoguru kugurirogu re ire kado , awy itoguru tada . Icare ire ipo kadody akedydo . Icare ire kogudo ty ... icare ire itugu ji . Ikodo tabo jii ... toro bato . Ipuredugody kejere icare meriri kudure kuri ... kuri ... kuri ... 
Mare nowy meriri pemegarewy jeture nono dytabo , kodire kudu pemegare , kudu rakare . Icare ire nowy ino iporogu barigu kuri ta . 
Iregodyre toro ipanela bogai . Nowy ipanela kurire oino : ruwobo meriri . 
Icare inagore : nowy iruwobo meriri kabi . Icare ure mak inai , akore : awy Boe egore aragodyiagu Me . joki . 
Akore  Uw ! Nonore Merimã akore ii , kodire ipagudure . 
Egore Tuwo etokido aire egoino ai . 
Inagore  Uw ! Nonoia ure , kodire inagoino egoino dyji . 

Icare ityre . A ! Nono Boedoge egore tago ureore pugeje . 
Egore Arago!
Iage egore : Arago rugadu . 
Iage egore : Aragodymode rugadu . 
Kocare aragodymode braedu joki . Aragodymode rugadu?
Inagore  Iordiwakare . 
Uw ! Oinore egore ii . Areme emagore ii . Ime emagore ii . 
Inagore  Uw ! Iragodymoduka . Ipagudure . Tokiwo iire egoino . 
Iage egore : Boro ! Tokiwo ai karega . Akago kaba ino : aruduwo baruto . Ierabrarewo ai . 

nowy akoinowyge etore eiore pugeje . 
Ia akore : Nowure umode aedorodo baruto . 
Ia akore : Nowure ierabraremode ai . Nowure umode boedo turugadu atogi . 
Itaiwore ty ... imagokare . 
Ia akore : Aragodymode rugadu . Braedu pagawy karega . Braedu rema , 
Boe rema . 
Oinore awy uwobere . Boe tuginoiwy kaere akaregodyre woe , amearydae jetoromode woe , woere amodudumode amagoji . Jorydywarewyge eiamedu enogwa koda jire awyge emagore , kodire akaregodynure boe tojiwy kae . 
Inagore  u !
Akore  Kodire aragodymode rugadu
Inagore  u !

Dykeje iage emagore itogi , egore : Uw ! Amara tabo mato ! Amara tabo mato!
Iage egore : Awiapaga kaba nowyge ewadaruji . Emago paga paganure . 
Iage egore : Diretora akore aiagu amara tabo mato . 
Ia kodu puredure ii woe , akore : Aragodywore akoino awogai . 
Inagore  u !
Icare ipuredugodyre toro . Nonore egore . Nonore egore . 
Egore Atugo ato . Aragodywo ! Arago rugadu !
Inagore  u !

Icare itaregodyre nowy Diretora joku kae . Icare jorudure ii . 
Akore  Vem cá!
Inagore  Uw ! Ikodo toro . 
Icare ire imeru rakado toro . Ikodure mai toro ae , iragoje jaere ji kimo , dykeje makore itogi , akore : Olha ! Aragodymode Mestre joki . 
Ca ! Icare ure ipagudugo rugadu . 
Akore  Aragodymode joki?
Inagokare . Itao paganure ty ... akoi ii dyji . 

Akore  Aragodymode . 
Imagokare . 
Akore  Aragodymode dykeje , imode nowy apanela okorawy . Mare aragodymodukare dykeje , amode akirimi nowy apanela bioro dytabo . 
Itaore ji ty ... Ure ikorigo . 
Makore kuri pugeje , akore : Akaiwodo ! Itura reo!
Akore  Iturare kodure oino jiice Meruri paru gajeje . Oinore ure baruto . Raire , torure . Mare ema pa ? Ure akedydo , mearydu kuricigore Boei dykodi , aidu rakaguragare boei kodi . Ure kuiada ta Boe ekeje , ure aroe tugu Boe ekeje . Ure aroe tawyje Boe ekeje , ure pejao tawyje Boe ekeje , ure takorewy tawyje Boe ekeje . Meardu kuricigore Boei kodi , aidu rakaguragare Boei kodi . Akore . 

Akore  Aragodymode ? Arago rugadu . Kodurogu , rarogu , birirogu bukejere aragodymode , Boe egoiaji . Utaroe remawy mugure woje Pemo apo . Oino . 
Aragodymodukare , atumode nowy apanela bioro tabo . Mare aragodymode , imode nowy apanela okorawy comida tabo . Mare aragodymodukare amode akirimi apanela bioro tabo . 
Nonore icare ure ipagudugo . 
Akore  Aragodymode?
Nonore icare imagore rugadu , ure ipagudugo kodi . 
Inagore  Uw ! Iragodymode . 
Akore  Boe jokodu jina akagoino ? Aragodymode rugadu?
Inagore  Uw ! Iragodymode rugadu . 
Metage emagare ikujeto . Egore Arago , arago , arago rugadu ! Apagudu kaba!

Icare ire ipanela mak ai . Emare ure tugera raido ipanela kae . 
Imagore : Ca ! Emareo!
Ure nowy comida tugu to tuku . Ure okorawy rugadu . 
Icare ityre . 
Imagore awy pagodowy Ukewai ji. 
Inagore  Ameduiado imi , paragodywo Mestre joki . 
Akore  u !
Inagore  Apagudu kaba . 
Akore  Ipagudukare!
Icare iregodyre toro iwabo bogai . 
dytabore icare iwadodyre . 
Inagore  Kodire inogoinooo ... itore iwage tawogai torooo ...!
Icare tadumode ae , icare iragodymode joki! 

Ire mearogu kodydo ikeje woe goro goro , iwiapaga tabo etumode toro du bogai . 
Inagore  Ca ! Marigu . 
Icare cedyre , cedyre puapo goro goro . 
Akore  Kodi icare paragodymode braedu joki . 
Inagore  Uw ! Paragodymode . 
Icare ia moto ri padure nono du bai poro jeture to dykae ceburedugodyre . Dykeje ia boe etonaregedu aiwore cedogi , jorudure cei , ure turemo toro tuibagi . Cedaregodyre nowy bai poro kae , dukejere icare iwiapagare . 

Egore Tarego merimaodoge ewogai . 
Iage egore : Boe eregodymodukare ewogai . Eerdure ekodui mato dyji . 
Ure ino rugadu . Etaregodyre oino ! duru ruru . 
Akore  Emagere ekodo oinono!
Imagore : Uw ! Emagere ekodo oinono . 
Dykeje icare cedaregodyre toro ae . 
A ! Ere baiado tuku tugujiagi . Cere ceremo toro eto , ae . Itaiwore tyje  ma ... Ere tumugudo oino meji pugogi toro ao kae , awy bure piji rugadu , emugure pudogi . 
Uw ! Imagore Ukewai ji, inagore : Aro rakado awygeje!
Akore  Uw ! Amorora amagadu kaba . 
Inagore  u !

Icare ire ikera tugu bapoto . 
Inagore:
 m ... m ... m ... m ... m !!
 Tamigi ... tamigi ... tamigi ... 
Dykejere icare merimaodoge etoragudure . 
Egore Nono nowy mariguduwyge egore . Erore nono nowy mariguduwoge erore . Egomaga pu bi kejedure . Ero maga pu bi keje dure . 
Egore A ! Metsre!
Toragudytabo rugadu . 
Cere nowy Roia Kurirewy akedydo rugadu . 
Ire akedydo dykeje , ere toragudu kado jamedy . Ere turagojedo mato itae , ere tugeragu ikeraji . Ere obrigadydo ii . Egore awy Pao umoduie tugerabraredo ii . 
Egore m m m m m , toragudu akedu keje , dytabore ere tugeragu ikeraji . 

Ca dykejere icare ere reko Igrejato , nowy tuwairogu piji toro . 
Icare tamagore Pe . Diretor bogai Campo Grande kae . Dure aregodyre avião tabo , meriri kodurewy tabo . Ure turemo toro ae rugadu . Boe eiamedu boe ere turemo apo ty ... Nonore icare kuri je ure Missa to . Icare akedure dykeje Boe eture apo toro cemitério kae . Juredoge epadure keje toro cemitério kae . 

A- Boetoji Pe . César aidukare Boe emagowo tuwadaru tabo . Aidukare boe emagowo Roiaji . Akore Bope baturu jie boe emagore . Icare ure Boe etoragudydo , ure boe ekiarigo . 
Boe emagore tore kugurei : amago kaba pawadaru tabo ! Bari korigodymode ai . Barimode awido ake boi koia . Akaiwokaba woje woje ardiwawo brae ewadaruji ma , Bari aiduwo ai , uwo akowagedo , uwo akudawurogu makakai . Boe egore tore kugurei . Boe etore kugure ewiagodyre , ere ira to ekeraji , emagoi tuwadaru jitu keje . 
Boe etaidure turagodywo , Boe eture boeco ji  bakujebiji , awy birewyge enoroe tabo , ekudawurogu tabo ... 

B- Dykejere icare nowy Padre César ure boe pa Boe ewadaruji , ure boe pa bopeji karadega Boe emagore . Dykejere icare ure bu bapera keje pugeje . Metugodyre ty pugeje , maragodaere ema rugadu pugeje . 
Ure finado Tiago udo tuiordiwado boe ewadaruji , roiaji pugeje . 
Ure udo Boe ewadaru bu bapera keje toce . Ure udo Boe ekeroia bu bapera keje toce . 
Akore  Kaba jiba Boe egoino ? Ure bie kaba jiba Boe egoino . 
Icare nowy finado Tiago bire . Ure finado José Maria Mano Kurirewy mugudo finado Tiago mugato . 

C- Mako kigodyre iwogai jamedy . Ire eerdiwado toro nowy eerdiwa bokware jiboeji . 
Icare okware . Pe . César okware . Dykeje nowy finado José Maria okware pugeje . 
Dykeje icare pamugure oino woe emugato pugeje . 
Pagire icare pamode awy botugodydoge eerdiwado pugeje tuwadaruji , roiaji . Pamode awy maku etai . Pamode emagodo ji . 

Icare Me . João bire dykeje ikiarigodyre . 
Icare imearydure ituwo toro imana bogai . Iere Domingos . Boe eno tabo iere Enawurewy , mugure toro Korogedo Paru keje . 
Dykejere icare ityre . Iwure tabore ityre . Ire itore kugure emugudo ikidoru keje : Kurujiri (Cornélio) , Ipare Ekureudo (Pedrosa) , Kugu Cerewy (Enedino) kodure jamedy . Paiwe Egiri (Helena) kodure jamedy . Cedure Batovi kori . Cemugure nowy paga iere Tamige Eiao tada . Ire apu bito , ire tugu . 

Dykeje ia Boe etaregodyre . Itaiwore ty ... iorudure finado Piodydoji , iorudure Aquileji . 
Inagore  Uw ! Pagore etaregodyre . 
Ekodo mato , egore : Boa tarde ! Boa tarde ! Cedaregody . 
Inagore  Kaba bogaiba taroino ? Tabagudukare ? Boe epagudae kuricigore woe . 
Egore Uw ! Awogaire ceroino . 
Inagore  Uw ! Imireo . 
Icare egore : Padre akore aiagu akirimi . Dykodire ure cerego awogai . 
Inagore  Uw ! Ema rugadu . 

Icare ire cewy apu tawyje , ire eke maku etai . Ire ju maku etai . Nowy brae eke ju ire maku etai . 
nowy brae ere maku maku inai kare emorice , dure ire maku etai . 
Icare ere ko . Icare egore : Boe etaregody dykodire Padrere cerodino tawogai , tawo tagirimi , tadukawo woje pugeje . 
Inagore  Uw ! Taerydymodukare ii , mare awy ike boe jire itukare . 
dykodi icare taerydyre ii . Umodukare ino ma , iragojemode toro marigudu . Ipuredugody rumode nowy iroinowo kae . 
dykodi karega inagore : Uw ! Imode ikirimi rugadu . 


Egore Uw ! aerydywo Boei . Boe emagaguraga . 
Icare ire ikera pemegado ii , ituwo . Icare ityre barogwato . 
Ikodo jii ... ire baado Jerigigiri paru . 
Ikodo pugeje jii , itaregodyre ia kuruga kae . 

Inagore  Wo ... ! Reko rakoje kana woe?
Inagore  Kajao ! Iwaduwo ! Pawo pagamudo ty woe jao . Mugure puredu ty Pae Eiaoji . 
Kare emagare tada . Icare inudure nono . Ire rekoe ewido ikeje , ire etugu , ire ekowyje ty ... 
Ca ! Inudure nono . Barogwatore icare inudure pugeje . Ikodure jii ... itaregodyre Rokoe Eiaoto (Urucuiao) . Ire itamudo , inogwagere nono , cewy ike karo kodu rogu ji . 
Ca ... ! Care ityre pugeje . Ikodo jii ... Boe egore Toriga Meridoda dykae . dykejere inudure pugeje . 

Barogwatore icare ityre pugeje . Ikodure jii ... Nowy piji itaregodyre baato . Meri oino (3 hs) . 
Ire itamudo Jerigiga tada , ire ia ike barogo kodurogu ko . Ike okwarurogu ire kowyje ty ... Icare ikudure kuruce . Dykeje icare ityre . Ikodure jii ... inagore : Pamodukare pawuredo pugeje , pamudukare pagamudo pugeje . 
Icare itaregodyre baato (3 hs) . 
Egore Aregody ! Aregody ! Aregody ! 
Oinore ere tuiedui . Ere aroe kuru mak inai . Ere comida mak inai . 
Ere pobo betu mak inai . 

Ca ! Icare ireadodyre ewiegai . 
Inagore  Boekimo!
Inagore  Inure iwogwado imedugody okori koia . 
Egore Uw ! Ure cegudydo . Kodi icare cemeardu awadydo cei oino . 
Inagore  Uw ! Ema rugadu . 
Inagore  Ikare ia to . Inogwagekare jii jamedy . 
Ca ! Ere boe parudo itabo . Uw ! Icare ere roiao tawyje .

Icare ityre Pe . João Falco bogai . Ire ikeragu ieraji .
Icare inagore : Itaregody .
Akore  Uw ! Amugudo nono .
Akore  Kaiba are akirimi ? 
Inagore  Tesouro uporu keje toro .
Akore  A ! Kirabodu .
Akore  Ameru pemegare ? 
Inagore  Uw ! Imeru pemegare .

Akore  Boe etaregody , kodire imagore awogai .
Inagore  Uw ! 
Akore  Eles ficam acordados de dia e de noite mais não sentem nada de
sono . Trabalham de dia e de noite cantam , semana inteira .
Akore  Akado ! Ere awy akedydo .
Inagore  Uw ! Boe rugadu . Boe maiwyge remage . Ipare remage kodire edurure tumaragodyji .
Akore  A ! Emaragodyre . Itaidure ei .

Icare makore kuri nowy O Jerigiji (Barinho) , akore : Akaiwodo ! 
Amago butugudo nowy Boei . Amode akogwa redo ei , ekorigodymode .
Uw ! Erore ino rugadu . Emerure boeco ji  , eragodyre boeco ji  mare . .
nori okorikare eekuji . Emaragodyre rugadu .
Inagore  Uw ! Itaregodyre .
Icare akore : Inoba iromode ei ? 
Akore  Ekiarigodyre .

Akore  inoba iromode ei ? Ekiarigodyre . Kaba bogaiba ekiarigodymode ? 
Akore  Kaba bogaiba ekiarigodymode ? 
Inagore  Amode ekudydo ty tu piga roguce , mito ty , mito tyje  dykeje etaidumode turagojewo woe .
Icare akore : Tá bom . Eu vou comprar .
Icare ure akirodo ji rugadu , Icare ure maku etai .
Icare aidure tuwo bai mugudo epace .
Icare ure bai mugudo rugadu .


Icare akedydo . Icare ure nowy toe tugu to , awy amirewy , kurureboe , beturewy , pagodyrewy , girirewy . Icare makore Paulinho bogai (biegare kimo tyje ) , akore : Amagodo Boe ewogai , Boe etuwo mato barogwato , meri rekodytabo jamedy , Boe ekuduwo biega ty tu ty Boe eiamedu boe ereore . Icare makore meriri makoreuto .
Akore  Taduiagu mato . Sábado jame dyji tadumode mato barogwato , meri rekodu tabo .
Uw ! Boe eegarere!

Icare Boecodure . Barogwato Sabadomode jamedy dykodire eegarere .
Icare barogwa kododyre , etaregodyre mato rugadu . Iage ekudure .
Icare ure ekudydo . Ure nowy eno copo meririrogu birido ta nowy iraji . Icare ure kuru redo to ju ju ju . Ure ekorawy rugadu .
Ca ! U ... ! Sábado jame dyji eegarere . Egore tumearutoruie bataruji . Akore etu kaiagu . Nonoie turomode ei nowy kuru tabo .
Dykeje icare ure picoledo boioce . Rore , girorire , pemegare!

Makore nogware kugurei etuwo mato kae ewo biri ta . Icare ere biri ta rugadu . Boe iwore , ime etukare kae . Barogwatore icare etaregodyre .
nowy nogware kugure ere biri ta , ere ia kowyje . Rore . Ere kowyje , kowyje . Boe pegagody remawy nure rugadu .
Dykeje icare ure pemegado . Ure tugu nowy pobo akureuto , ure nowy meriri kuru tugu nowy picolé jato .
Icare kuru pado ekajeje . Icare ere togwa pagado ji : beture , rore .
Ere awy togwarogu ekudo , ere tugerarogu ekudo , nowy boio ka dytabo . 
Icare ure maquina redo ji , nowy ko dyji . Icare ure picoledo pudumi .
Moture rugadu .

Dykeje icare areme ekuiarure . Oino .
dykodi icare nowy nogware kugure ekuiarure . Dure akedukare oino .
Kodi icare Boe etore emagaguragare . Kodi icare Boe eidodyre . 
Icare Boe emugure Campo Kujei .
Itoguru me keje . Boe ere birewyge etugu mototo nono . Boere era kujagudo nono .
nowy piji icare Boe eture toro Bokeraoto pugeje . Mare boepa tabore .

Boe eture toro . Nonoro ere boepa kurido . Icare Boere akedydo . Icare ere joru tugu to . Dykeje icare Boe ewarudure toro . Ere tuwai mugudo toro .
Imugure Sangradouro keje dykeje ewarudure toro .
Iture Sangradouro kae . Pe . César makore iwogai kodi . Jorure mito ii toro . 
Dykeje itaregodyre mato pugeje .
Boe edui toro Baquerão tada dykeje , icare ityre toro jamedy .
Ekare ia boepa maku inai inoce . Imugu paganure toro ebo .

Dykejere icare ityre pugeje .
Luiz Paraguay koiare ure itudo pugeje , brae eigoia .
Akore Brae emoduie iwido . Uture taci toro ipiji . Mugure toro , awara okwai toro .
Ure Boepa bu . Ure aroiarogu biegarewy tugu , ure kuiadarogu biegarewy tugu .
Icare makore ty iwiegai pugeje . Icare brae emaragodygodyre , turegodymoduie caminhão bogai , nowy 5a . feraji taregodymoduie tabo .
Mare itukare . Dykeje icare aregodyre pugeje . Akore nowy meriji , nowy boeco ji  caminhão aregodymoduie .

Icare ure nowy finada Margarida , pagudugo , duwudo makore ii akore tudumoduie ipiji . Makore torei , ure eiamedu biie tudumode toro ipiji dyji toro nowy Luiz Paraguay bogai . dytabore uture . Makore nowy torei , akore : Tagaidumode , tadumode .
Imagokare : Itaiwore ty ... 
Eture toro rugadu . Inagu cochiworodoge kugure edo woe , ere pobe .
Icare imugure ty jii . Icare inagore : Uw ! Ituwo eregodaji .
Icare inagore Kuriji , inagore : Icare itymode ace rekodaji .
Akore  Uw ! Boe pega remawy nure .
Icare ityre . Ikodo goro goro , eregodaji toro .
Icare itaregodyre etae , ia cabeceira keje , enure kogorigadoge kudydo (Ire pobo maku etai) .
Icare cegodo jii . Cedaregodyre nowy Luiz Paraguay ae .


Inagore  Itaregody ! 
Akore  Uw ! Akaregody ! 
Akore  Boe pega remawy nure . Akore  Brae erugodymode pamedagei maigody .
Inagore  Uw ! 
Meri oinore icare Helena aregodyre pugeje , Buremodu (Venceslau) apo iregodaji .
Meri rekodytabo icare nowy imedurogu Kuri aregodyre pugeje .
Icare cebagare nowy caminhão bogai . Aregodykare .
Cere cenoroe jeto awara okwai .

Icare boecodure ty ... 
Luiz Paraguay makore pugeje , akore : Tado tarugadu . Nowy Brae epagudure tumedage eerduwamoduie tui parego tugoda piji  dyji .
Dykeje pudumie icare erugodymode pudui , dykodie tubodu taboie ekodumoduie mato nowy caminhão tabo .
Ire kogorigadoge ekogudo turugadu . Ire cachorodoge ekogudo turugadu . Cere cedo cerugadu .
Dykejere aregodyre boeco paruji .
nowy brae epagudure turoi cedabo toro  dyji .
Ere pobe . Egore Marigu , marigu , marigu . Ere taredo moto kae .
Ere tugeragu cenoroe , cenaguie boeji , ere barigu toro caminhãoto turegodytabo rugadu .
Icare cere cedaredo to .

Egore cedao kaiagu meriri rerewy kodui cegori dyji . Brae emoduie cebawyje . Ceiagu ceiodo ty , caminhão aregody keje .
Inagore uie . Icare eture cedabo , eregodyre cedabo taci
Ekodure cedabo ce ... toro , nowy Jarudori paru towy awara paru kae . . Cegodyre Sangradouro kori toro , icare cewudure Pocoreuto .
Cere cewy caminhao tada ty , brae eerdukawo cei . Cegodyre Pocorewy bakurirewy oiagi . Cekare cewuredo ba tada . Cegodyre kori taci toro rugadu .
Cegodo ... cedaregodyre toro tori kudu kae . Cegodo jii ia paga po roguto . Nonore icare cegudure , cere cee kabi . Barogwa kododyre nono cei nono .

Cegodyre toro rugadu ... Nowy Jarudori paruto . Cegodyre nowy corruptela oiagi , brae etoiagi rugadu .
Nonore icare cere cedaora awogado . Nowy brae icare eerdure cei .
Egore Kaiba cemode tamugudo ? 
Cenagore : Cerego toro cedumodewo kae . Icare ekodo toro cedabo nowy cedumodewo kae .
nowy meriri ure tumugudo cedabo ty .
Ca ! Cere cerawyje , cere cenoroe boe rawyje .

nowy finado Henrique mugure toro . Icare ure kodo mato cedae mato .
Akore  Itore tagaregodyre ? 
Cenagore : Cedaregody ! 
Cere cenoroe tawujedu akedydo , dykeje ekudure café roguce , dykejere eture pugeje . Cere obrigado ei . Meri ty jire eture . Icare eromode taidu reore . . Icare biorore . .

Kuri je cemearydure brae erugodyi boei dyji toro Meruri keje .
Boe eregodyre . Boere taodo boe paru gajeje .
Iage eregodyie Jerigigirito , iage eregodyie Pae Eiaoto , iage , outros para eregodyie Cio Cio Iguruto .
Braeie Boe etogorido dykuricigodo . Eie areme etogorido , eie ime etogorido , eie Padre bito , eie Simão bito , eie pu bito jamedy . Ewaiga jetu pagaie tumeduiaji , kodie ere tumeduia bito .

Uw ! Pega remawy nure ! Cegiarigodyre ! Finada Margarida oragudure Padre bogai , imi jamedy iragodyre bogai .
Iragodyre boeco ji  . Bokodori Ecerae ekeroiaji , inure maku toro utaroe bogai toro , Pemo bogai , finado Simão jamedy .
Barogwa kododyre . Imugure ty ... Iwiapagare toro ty ... Pemo bogai .
Kocare ! Padre bitodure ! Simão bitodure ! Kocare ! 
Icare ikiarigody akedukare .
Domingo buture . Iwiabuture keje . Itaiwore mato Meruri to . Itaiwore : ure Missa towyje Boebo . Uw ! Ikiarigodyre bogai .

Icare ityre toro Arareiao Paru kae . Boe ekiarigodyre nowy awara roguto rugadu . Nowy birewyge etawara reno , nonore ekodure tuiegare tabo tuwobe ewogai . Macare eiamedu bire dykodi icare ikiarigodyre ikodui goro goro ikinoigody .
Ire iemaedu ty ... Boe eegare koda gurao ! Icare Boe bokware . Etagedure . Itaregodyre awara paru kae , Nabureri keje . Iragojere ty ... Ire kagariga barogu ko , icare cedyre pugeje jii , cedaregodyre Arareiao Paru kae .

Imagore Igreja bogai ia braedu onaregedu rogu ji .
Inagore  Igreja pa ? 
Akore  Igreja misteriodoge eno bokware woe . Akore awuiage eno Igreja mugure oino woe .
Inagore  A ! Uw ! 
Iture toro .
nowy padre akore : Akaidure Missa bogai ? 
Inagore  Itaidure bogai . 
Icare ure turemo itabo , ure imugudo tawure paru . 
nowy jordurewyge eiamedu boe ere turemo mato .
Icare emagore iwygeje woe jii je . Ere tugera bu iato keje .
Egore inogwage modu rakuduie .
Inagore  M m ! Ike boikare ii .

Akore  Akogodykare ? 
Inagore  Uw ! Ikogodykare ! 
Icare ia akore : A ! Kiarigodynure .
nowy metuia akore : Uw ! Kiarigodynure ! Akaiwodo ji ka .
Aiwore ii ty ... Akore  Ema rugadu .
Ure tugera bu itaora keje , dytabore akore : Akiarigody remawy nure ! Kodiba ? 
Inagore  Uw ! Braere Padre bito kodi .
Akore  Ema rugadu . Ere bito rugadu .
Akore  A ! Oinodu kodire aroino .
Akore  Pemegare ? 
Inagore  Pemegare . Pemegaguraga ! Boe etorei , boe eiamedu boeji .

Akore  Kajao .
Icare uto toro . Aregodo mato . Ure ia jorubo kuru butudo poboto .
Akore  Ca ! Aku ce ! 
Ierimaga bokware , betu bokware , jiri bokware . Kimagodynure . 
Ure itagodydo . Icare akore : Inoba ure ? Pemegare ai ? 
Inagore  Pemegare .
Icare ure makinai . Jarogure oino tyje  , kigadure . Nowy kururogu ekure .
Icare akore : Akowagedo jao .
Inagore  Uw ! 
Icare ityre toro . Ure caférogu makinai , pão tabo .

Icare ityre . Inagoiwakare imagowo nono 
Inagore  Ituwo pugeje .
Akore  Uw ! Ameru pemegado ! 
Ikodo jii toro , nowy braedoge ere cenogwagedo ty tu je .
Nowygere enogudure cedabo . Emeartorure cewadaruji jamedy .
Cegodo jii ... Ia braedu akore : Kaiba tagodymode ? 
Inagore  Uw ! Padre bogaire ceroino .
Akore  Ia uture maigody toro .
Inagore  Kaiba ? 
Akore  awy jire kodure jice .
Icare ityre rekodaji pugeje . Iordukare ji . 

Imagore ia brae dyji pugeje,
Inagore  Kaiba Igreja mugure ? 
Akore  Igreja mugure oino .
Ia bai kurireUw ! 
Akore  nowy padre pemegaguraga . Toro ! Toro ! Ake boire ai ? 
Inagore  Boro ! Ike boikare ii ! 
Icare ikodo toro nowy padre ae . Iorudukare ji . Ia mestre aregodyre itogi . 
Akore  Akaregodyre ? 
Inagore  Itaregody ! 
Akore  Aremo ! 
Ire iremo .

Inagore  Padre pa ? 
Icare akore : Padre mugure woe .
Iorudiwakare nowy Pe . ieji .
Akore  São Paulo pijire aregodyre .
Icare akore : Kaboba ? 
Inagore  Iwo confessadore iroino . Cinco hora keje ityre mato iwure tabo .
Akore  Kaiba aragojere ? 
Inagore  Jarudori paru . Inagore  Iwo confessadore iroino .
nowy padredoge etaidu rakaguragare confissãoji .
Icare ire confessado rugadu .

Icare ire iebu .
Akore  Woere apadure ty woe .
Inagore  Uw ! 
Ure ikudydo café roguce .
Akore  Atudo ty tu mato iwogai . Woere imugure woe .
Icare iegarere . Icare cere ceremo toro igrejato . Ere nowy boe ewiapagamode mako jiwy meriri ere jeto oino ty tu ty pudogi ba otoji jii toro bai poro kae . Ukare turemo baitowyge ewiapagare mako jiwy radio jeture baiporo keje  dyji .
Brae emagare rugadu . Imire ire mito tyje  . Nowygere ere boe motudo nono rugadu . Kodire itaidure iroi toro  dyji .

Ca ! Nonore icare iwudugugodyre nowy padre bogai .
Icare ityre ibagi .
Ia braedu akore : Baiga pa ? Akoroe pa ? 
Inagore  Inoroe bokwa .
Akore  Kajao ! Awuredo jao . Akado : iwaire mugure oino .
Akore  Jicere imugure jice .
Akore  Amode akaiado oino jicere iwai poro okwacere .
Inagore  Uw ! 
Akore  Amode baiga to , amode parira to , amode poware etowuje
mato inoce .
Inagore  Uw ! Imode ikirimi .

Icare ityre . Ikodo jii ... ia brae eke barogo kodu kae . Icare i re iwuredo ty ... Ino diierorogu bokware .
Inure inogwamaguduiagu ei . Kode ire iwuredo ty ... Dykeje icare cewy braedu aregodyre . Iwogai rade roino .
Akore  O ! Bororo ! Bororo ! Você está aqui ? Itaregodyre aregodaji .
Inagore  Uw ! Iragojere woe .
Boekare ! Akore  Akaidure awy ia barogo ko dyji ? 
Inagore  Uw ! Itaidure ji .
Mare nowy tapira kodu ure oino , kagarigadoge eiwy inodu .
Inagore  Itaidure iaji .

Akore  Ako diierore ? 
Inagore  Boe bokwa .
Akore  Kodire iroino aregodaji . Awo enfeito to rugadu . Imode morido akai kuri je .
I care ure nowy diiero makinai .
Akore  Akeragu iaji .
Ure nowy ire ikeragu jiwy morido . Ure udo pobe : Kagarigare , tapira kodure .
Icare ityre tabo . Ikodo jii ... je , inogwage tabo nowy tapira ko dyji . Icare itaregodyre bato (Jarudori Paruto)

Iwure tabore ityre , cewy ino kagariga kodurogu tabo , tapira kodurogu tabo .
nowy braedu makore bogaiboe ure turugadu jamedy .
dykode Boere turugadu rugadu .
Imagore nowy finadaji , inagore : Akore paiagu powari to , baiga to , parira to .
Akore  Ure turugadu marigudu : atu rumode tabo pugeje .
Inagore  Uw ! 
Ire nowy kagariga tugu pugeje , kururogu tabo ikeje . Nowy tapira rugadure ere ko farina tabo .

Oinore nowy baigadoge epore , piribi jamedy , parira , poware , emagare .
Icare boecodure , boecodure , boecodure , icare boecodure Domingo kae . Dykeje icare ityre . Iture nowy inoe tabo .
Nonore icare ire ikeragu onibusji . Ire nowy inoe tugu toro to .
Icare uture itabo nowy Jarudori piji .
Kodo itabo jii ... toro ... Nowy Nabureri kae . Nonore icare cenogwagere . Brae enogwagere nono . Ike boi kare . Imugunure ty ... Nowy ônibus tada ty ... Icare cedyre pugeje . Icare cedaregodyre toro Rareiao Paru Kae . 
Icare ire irawyje cewy inoe kae . Cobrador ure etawyje , etawyje . Icare ire itugu ji .


Ito tabo gu ... oino . Dykeje icare Boe aregodygodyre mato ikujeto .
Icare ire iwuredo . Iwiapagare oino ikujebiji . Ure ino rugadu .
Akore  iaboe iaboe iaboe . Imearydukare okwa bataruji .
Icare ire itaiwodo bogai , iorudure ia braedu onarege dyji:
Kurire oino , ure oino tyje  .
Boekare . Akore  Makinai , makinai ! (nowy inoeji) .
Icare ire nowy baigadoge emagu ai .
Akore  nowy piribi pugeje .
Ire barigu aoto .
Akore  nowy pariradoge .
Ire emagu ai .
Akore  nowy powari .
Ire makai jamedy .
Diademadogere oino . Ure awy ia tugu taoto . Icare uture tabo , akore : Mato ! Mato ! 
Icare akore iiagu emori kurido .

Akore  Vamos entrar aqui .
Dykeje icare nowy makorewy braedu aregodyre .
Icare akore : A! ! Akaregodyre . Ema rugadu . Ema rugadu . Ema rugadu .
Aremo , aremo , aremo ! 
Ire nowy inoe jetu oino tyje  .
Akore  Inoba awy akoe jamedy morire ? 
Inagore  nowy jamedy boe morire 2 .
Ure nowy baiga remagu , ure poware eremagu , ure parira remagu , ure piribi remagu . Ure turemo toro tuwaito , aregodyre mato bapera tabo . Aiwore ji . Akore  A ... ! Icare kiarigodyre .
Akore  Ioguduba koiaba ure ardiwado , awo enfeite mori tawyje oino ? 
Inagore  Pemo koia .
Akore  Kaboba iere Pemo ? 
Inagore  awy iere Pemo .
Aiwore ii pugeje , icare akore capitão rugaduiere imi .
Inagore  Boro ! Capitão karega ure imi .

Rekodure toro pugeje , aregodyre ia bapera tabo pugeje . Aiwore ji pugeje . Akore  Uw ! Ema rugadu . Akore  Padrenure ardiwado .
Inagore  Uw ! Padrenure iordiwado .
Akore  A ! Ema rugadu . Então vou pagar 2 .Inagore  Boro ! E 2 .Akore  Eu vou pagar 2 .Tá ? 
Inagore  Ukare turugadu , mare urugadu oinono .
Akore  Você está me enganando . Você é capitão .
Icare ure turemo toreduje bogai .
