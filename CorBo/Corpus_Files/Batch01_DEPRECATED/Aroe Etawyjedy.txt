 OKOGE JERIGIARE 
(Bakoro Ecerae eno)

Meri rekodu tabo , Jerigi Otojiwu uwadodyre , akore : Kodire inagoino , iorubodare Meriribaru (paiwedu) akae , akado toro aerubo bogai .

Icare boecodure , icare barogwa kododyre .

Dykeje icare eture tuwobe emuga kae , egore : Nogware kugure , cegodo toro . Boe baado . Ceregodymode pagagu aroe etae .

Icare egore : Irogody kowy .

Icare ere irogody kowy .

Icare eregodyre Meriribaru ae , eregodyre Kuruguga ae . Icare ere ekujagudo . Icare ere eporaido , ere okwa akirido; ere ekera ra paru codo , ere okwa akirido; ere ewure ra paru codo , ere okwa akirido . Icare ere pariko tugu etaoto , ere tôro kogudo ekajeje . Icare eture ebo bororo kae .

Egogodyre tuduwo : M m m m m ... Icare eture cuku cuku cuku bororo ji .

Ere tuie to woe , tuie to woe . Ere tamudo ty aroe ao keje .

Akore : Imedumage , tarego bapo kae , tawo maku Tugarege etai , eragodywo tuiadu paru ji .

Icare Tugarege eiamedy eragodyre (KIDOGURU PARA , ROIA GIGUDU de Bakoro Ecerae) .

Akedure icare , ere tura kado . Icare cewu aroe etuo aregodyre , ure tumugudo ty ewure paru . Ere cimo pariko , ere tuwabo , ere makai ty .

Ca ! Imadure tabo : No ... No no hu ... Hu hu ... !

Ca ! Uture tabo tuwai kae , ure jeto ty tuieda keje .

 AROE ADUGODOGE
(Bakoro Ecerae eno)

Meri rekodu tabo (5 hs) , Akaruio Bokodori (Bak .) rekodure Tadugo ae , ure tugera kogudo iera kajeje , kodure apo jii ... Uwobe etae . Ure mugudo ty , tuwobe emuga keje .

Bakorokudu (Bad .) rekodure Manobaru (Ar . Ceb .) ae , ure tugeragu ji , kodo apo jii ... Woje tuwobe emuga kae . Ure mugudo ty tuwobe emuga keje (Bakorokudu muga keje)
Jerigi Otojiwu rekodure Butoregadu ae , ure tugeragu ji , kodo apo jii tuwobe etae , ure mugudo ty ... Tumuga keje .

Akaruio Bokododri (Bak .) rekodure Kaigu ae , kodo apo jii ... Tuwobe etae .

Dykejere icare ere tugeragu Iwagududoge eiamedyji , ime , areme eiamedyji , ere erego baito .

Akaruio Bokodori rekodure Meriribaru (Paiwedu) ae , rekodure Kuruguga (Ap .) ae (Adugodoge eimejeragere emage) .

Dykeje icare nogware ere emugudo ba tada ty tu , ere emugudo tuwobe emuga keje .

Meriribaru mugure tuwobe emuga keje , Kuruguga mugure tuwobe emuga keje .

Dykeje icare Adugo Corewy (Tadugo) akogodyre , akore : Pf ... pf ...

Dykeje icare Butoregadu (Adugo Corewy jamedy) akogodyre .

Dykeje icare Kaigu (Adugo Kujagureu) akogodyre .

Dykeje icare Manobaru (Adugo Kujagurewy oro) akogodyre .

Dykeje icare Meriri Baru (Adugo Meri) akogodyre : Buri buri buri ...

Dykeje icare metuia Kuruguga (Adugo Meri) akogodyre : Buri buri buri ...

Dykeje icare Iwagududoge eiamedy (ime , areme) akogodyre .

Boeco paruji egogodyre . Boeco paruji adugodoge egogodyre .

Ba aregody keje , ere pu jetadudo . Nonore adugodoge ere pu jetadudo , tagogodywo pugeje .

Nonore icare Tadugo akogodyre mito ty je , akore : Bu ... bu ... bu ...

Nonore icare eiamedy akogodyre .

Barogwa rore já tuku , egoino dykeje .

Icare erore ta ... Toro boeto tuiamedy tabo , tuiorubo kae , kado kae , bai kae jamedy .

Nowu Akaruio Boroge , nowy Mamuiawugeceba , nowy Jerigi Otojiwu , etuwage ipare eiamedy eture kado kae , eture bai kae , nowy adugodoge eigace .

Dykejere icare etaregodyre nowy kado tabo , bai tabo , Meri jetui woe pagudu jitu tabo .

Merire kroci awu pagaia piji dykejere icare eregodyre nowy Tugarege etae pugeje . Icare ere nowy kado kogudo nowy bai tabo , du tonajire ere nowy adugodoge ewirido , tuwo edugodo nowa tabo , irogody tabo .

Egogodyre bu ... Bu ... Bu ...

Mare enure ico tugu eto boetoji .

Ere nowy ico akedudo dykeje icare ere edugodo nowa tabo , ere to co ! Nowy rotu kuruto , dure ere to co ! Ewirito .

Nowu kujagureuge rema , ba tadare ekujagudure . Ekujagu aregodyre ewure oto kae , mare edugo rema , edugo pado tai epeagajeje .

Nowu Adugo Meri , emare atugore tuginoi : Awu awubowure atugore taci je

Icare ere eido oino .

Oinore boe ekudururure . Eceraere tao pegodo , ere cimori gogudo . Ere kidoguru pega bu tuie kajeje ta , ere nonogo pega bu tuie kajeje .

Tadugore padure bai kajeje boetoji .

Dykeje icare Butoregadu pado bai kajeje pugeje .

Ekodo bororo ji cuku cuku , tago tabo . Egore : Bu ... Bu ... Bu ... tugodyi bororo ji , cewu kado kae (ciga kae) . 

Dykeje icare adugo kujagurewy (Kaigu) pado bai kajeje pugeje (Akaruio Bokodoru uwai piji) , kodure mato cuku cuku , akore : Bu ... Bu ... Bu ...

Dykeje icare adugo oro uture bororo kae . Awure icare uture kodo baaji .

Bakorokudu uwie iedure adugo uwuria , akore : E a bu ... E a bu ...

Aregodyre bororo okwa kae , dykejere icare ure turagojedo taci tr tr tr tr bu bu bu bu ... Bororoji .

Kodure , ure tumugudo nowy adugo coreuge etobodoto kuri tuku .

Icare egogodyre , egore : Bu ... Bu ... Bu ...

Oinore ime epogora puredugodyre pui , eporugajeje .

Icare ere nowy ciga (kado) aogado , ere to motoji , emode to nowy bororo ji jii ... Nowy tuieda kae . Nonore emode tamudo biega ty je .

Ere tado pui bu ... Bu ... Bu ...

Ime ekerare oino ipo tabo .

Ekodure oino bororo ji , egore : Bu ... Bu ... Bu ... Tui nowy kado to motoji dytabo .

Icare etaregodyre nowy tuieda kae pugeje , dykejere icare iage emagogodyre , egore : Tado tarugadu !

Iage egore : Tare tado tarugadu ?

Dykeje icare ere nowy kado barigu baruto tacio woje imeto (tugujebiji) . Nonore icare boe ego pegare . Boe ere iogwarido , boe egore : Wa ... O !

Ere nowy ciga barigu baruto tugujebiji , dykejere ere tugado toiado . Awuge ekodure oino woje , awuge ekodure oino woje . Iagere taodo oino jice bororo oiado .

Icare eture mato , nowy tuwage etae . Emagerema ere tudo turugadu etogi tuwo etoro kiwyje .

Emage rugadu ere nowy tugera kogu tawyje tugera piji , ere nowy tao kogu tawyje tao piji , ere maku nowy tuwage etai . Ere jodo ewugeje hum ... ! Egore : Hm ... Hm ... Hm ...

Ca ! Ere nowy etôro , nowy etaora iwodu , ekera iwodu tawyje , ere jeto nono aroe ao keje .

Dykeje icare ere mea maku bari ai pugeje tubaru tabo . Icare nowy bari akore : Ohúo !

Ca ! Nowy barire togwa kurido nowy mea tabo nowy tuwari bogai . Icare nowy uwari aregodyre . Icare ere nowy mea makai .

Akore : Owo owo owo owo !

Akore : Boe puredumodykare orei , utugaregei , uwagei .

Akore : Imedu Kuri Marugody emare etaidugodymode ji , egigigodymode ji . Du jire ire tawie oino ty je .

Dykejere Akaruio Bokodori akore : Imedumage , itore , iwage , tarego bapo kae . Bapo maku Tugarege eiamedy ai , eragodywo tuiedaga paruji .

Icare eragodyre Bakoro Ecerae ekeroiaji (KIDOGURU PARA , ROIA GIGUDU) .

Icare nowy aroe etuo aregodyre , ure tumugudo ty ewure paru . Ere nowy toroe maku ai . Imadure tabo ty . Icare uture toro bato tabo .

 IPARECEBA BAKORORODOGE
(Bakoro Ecerae eno)

Bakororo e Itobore usam uma capinha de folhas da babaçu (tororogu) cobrindo os ombros . Os dois usam labrete de metal (enogodawu meriri) Bakororo usa ikuie meriri , Itobore usa ikuie bokodori inegi . Os dois usam ciwaboe etoiaga :

Bakororo je kejewy ciwaboe etoiaga oia kujagure , meriri padure paru keje .

Itobore je kejewy ciwaboe etoiaga kuruguga oiaga padure oia keje , bokodori inegi padure paru keje .

Bakororo jejiwu kidoguru bigody padure tubaru gajeje . Itobore jejiwure kidoguru bigody padure tubaru gajeje .

Oinore Boe erore nowy Ipareceba Bakororodogei . Nonore Birimodo , Akaruio Boroge , erore Bakororodogei .

Icare ere erego bakujebiji , Aije muga kae . Dykejere icare ere tugeragu Okwa ji , egore : Mato ! Mato ! Ere tugera kogudo iera kajeje . Ure turagojedo taci , ekera tabo .

Ere codo pebaru kajeje .

Ere iera ra paru codo , ere bure ra paru codo , ere atugodo nowa tabo apeadu tabo .

Ere nowy atugo akedudo , dykejere ere kaidaga kogudo kana kajeje , ere bu orea kajeje , ere kogudo ao kajeje . Icare ere kodo baado aroe ao keje , dykejere ere mugudo nono , aroe ao keje . 

Du tonajire icare ere nowy Ke bu Bakororo keje , ere nowy Ke bu Itobore keje . Ere eiado . Nowy Okwa iadodyre jamedy .

Icare ere kodo baado nowy aroe ao keje , icare ere nowy Okwa mugudo keje . Ere nowy Okwa aiwodo toro Nowy Bakororodoge ewogai . Dykejere icare Bakororodoge etaregodyre .

Meri rekodure dytabore ekodo kuri bororo kae . Ere tubujodo ty pumegi , bororo paru keje .

Dykejere nowy Okwa rekodure etae , akore : Wao ! Bokororoji , tui tugera to pui ae . Kodure Itobore ae , akore : Wao ! Ji , tui tugera to pui ae .

Ure tugirimi Bakororo ae , akore : Wao ! Oino ji pugeje .

Ure tugirimi Itobore ae pugeje , akore : Wao ! Tui tugera to pui .

Nonore icare uture jice tumuga kae , ture tabo , ure tumugudo ty nowy tumuga keje pugeje .

Nonore icare Birimodore Atugodody to nowy Bakororodogei . Ure tura rakaguragado . Areme erare jamedy , ere tura rakaguragado nowy Atugododyji .

Nowu Bakororodoge edugo jire egoino , jire egore Atugodydu ji tura tabo , mare tumago remawu tabo egore : edugodody’ , oino .

Birimodo akore :
   
   Há a ... Tugo ... dody ...
Atugodody jaeiarega arege eigerere Bakororo atugodody bureradore bukuoduia tugudawu baia bukorire .
Atugodody jaeiarega arege eigerere cimamomo Bakororo atugodody bureradore , bukuoduia tugudawu baia bukorire .
Enawudody jaeiarega arege eigerere cimamomo Bakororo enawudody bureradore , etc .
Urugudody jaeiarega arege eigerere cimamomo Bakororo urugudody bureradore , etc .
Akiridody jaeiarega arege eigerere cimamomo Bakororo akiridody bureradore , etc .
Oiagadody jaeiarega arege eigerere cimamomo Bakororo oiagadody bureradore , etc .
Ukigadody jaeiarega arege eigerere cimamomo Bakororo ukigadody bureradore , etc .

Nono , nowy roia akedu keje , ere tureru kado jamedy . Nowy jire ererure jii je .

Icare ere edo tumugudo pugeje . Era kodo baado , ere adugo biri bu keje ekuda , icare ere edo tumugudo keje . Mare ekare tumugudo , ere epujo nure keje . Eroiwamodykare tuwo tumugudo , nowy kado paru jore mototo etododai , du ukare eroiwado tuwo tumugudo , dykoiare epujo nure .

Nowu Bakororodge edugo tabore Birimodo , Akaruio Boroge , emaragodyre ei , jire erare , jire ere ererugo jii ... Akedu kae .

Akaruio Boroge canta quando os Bakororodoge estão na esteira .

Aklaruio Boroge akore :

Bakororo atugo rerugodyia Ecerae , o Ecerae .
Bakororo enawu rerugodyia Ecerae , o Ecerae .
Bakororo urugu rerugodyia Ecerae , o Ecerae .
Bakororo akiri rerugodyia Ecerae , o Ecerae .
Bakororo oiaga rerugodyia Ecerae , o Ecerae .
Bakororo ukiga rerugodyia Ecerae , o Ecerae .

Dykejere Birimodo , Akaruio Boroge ere nowy Ke rawyje nowy Bakororodoge epiji .

Icare ere nowy Ke bu nowy aroe keje . Icare ere cewu adugo biri , cewu kodo , ere reko jice bororo paru kae . Icare ere nowy Ke reko toro , ere rakojedo nono . Icare ere tamudo biega ty je .

Ere bapo reko Akaruio Bokodori ae , Mamuiawuge Eceba ae , Jerigi Otojiwu ae . Emagere ere tumugudo Rioa Mugurewy Boecojiwu keje pugeje .

Akaruio Bokodorire paru ko . Kodure toro jii ... Icare ure nowy paru akedudo . Icare akore : Iawo ... U u ... !

Dykejere icare nowy Tugarege ere tugeragu Eceraei . Nowy Birimodo , nowy Akaruio Boroge emagere eroino pugeje .

Ere tugeragu Badojebagei . Awu Akaruio Boroge ure tugeragu Bakoro Eceraei . Ere edo pobetu pobetu pobetu , cewu toro tabo , nowy torore ere barigu etaoto kuri to , kuri to je .

Icare Badojebage Bakoro Ecerae etagedure , dykeje nowy Kie , Bokodori Ecerae , pugeje . Nowy Akaruio Boroge ure tugeragu Bokodori Eceraei , nowy Birimodo ure tugeragu Kiei .

Ime ekodure jao . Ime etagedure icare etumeduia areme ere tugeragu ei pugeje . Etagedure dykeje , Bokodori Ecerae ime pugeje , Bokodori Ecerae areme pugeje . 

Etagedure , Akaruio Bokodiri ime pugeje , areme pugeje . Etagedure , Mamuiawuge Eceba ime pugeje , areme pugeje . Etagedure , Jerigi Otojiwu ime pugeje , areme pugeje .

Dykejere Tugarege : Paiwe ime , areme .

Dykejere Apiborege ime , areme .

Dykejere Aroroe Cobugiwuge ime , areme .

Dykejere Iwagududoge ime , areme . Dykejere Arore Cebegiwuge ime , areme .

Dykejere barogwa kododyre etagedu keje . Ere tugera ra nowy Ke piji , ere buredo tuku , nowy bororo keje rugadu .

Nowu Bakororodoge etui nowy Ke tabo dykeje ere todomo nowy iparei tuiamedy tabo .

Nowu Bakororodoge etumode nowy Ke tabo dykeje , ere todomo ty , todomo ty nowy iparei , erijowo nono nowy maridore .

Icare ere tugera ra epiji , barogwa kodody tabo . Dykejere nowy ipare etuiorubodarege ere tugeragu ei . Nowy ipare etumanamage , etuiedagamage emagere ere tugeragu nowy ipare etuiorubodaregei , ere ewuredo ty , dykejere eregodyre nowy tuwiemage , nowy tuwage ewogai , icare ewureagurure ei .

Boe egore : Io ... Io io io ...

Egore : Emareo , emreo , emareo ! Eerubodaregei .

Egore : Awuge ebore tare bororo bu , tare jipa bu . Awuge ebore tare tawure jodo ipo paru keje , iwara paru keje . Awuge ebore tare icegu i co ra . Awuge ebore tare kuogo i co ra .

Icare eregodyre cewu Bakorokudu ae pugeje , ere tugera bu iera kajeje , ekodo apo , ere buredo , ere pariko tugu aoto .

Icare ure togwa tugu nowy ikato : Ko ... Ko ... Go go go ...

Ure ciemagu cuku cuku cuku ...

Ure ipare eno ba tugu taci , meri rutu tabo (6 hs) .

Icare nowy etuiorubodarege , enodowuge ere tugeragu nowy etuiorubodaregei , ere tugera kogudo ekera kajeje , ere tumugudo ewugeje toro tuwai kae , ere kodo baado etogi ere emugudo nono kado baa keje .

Nowure icare boere tudugu co toro Roia Giguduto (Ipare etuiorubodarege ekeroia) .

Egore :	Jewaduiewo okwa Bakororo kaire 
Jewaduiewo okwa Orowaribo kaire
Jewaduiewo okwa Cibaiari kaire
Jewaduiewo okwa Aturua kaire
Jewaduiewo okwa Kurugugari kaire

Oie Bakororo akowo ipare ewure rerudo awororo jatorito .
Oie Bakororo akowo ipare ekera rerudo awororo jatorito .
Oie Bakororo akowo ipare ekeno rerudo awororo jatorito .
Oie Bakororo akowo ipare enogwa rerudo awororo jatorito .
Oie Bakororo akowo ipare ewia rerudo awororo jatorito .
Oie Bakororo akowo ipare etaio rerudo awororo jatorito .

Ipare porodody epa porocoiwo 
Ipare ewure porodody epa porocoiwo 
Ipare ekera porodody epa porocoiwo 
Ipare ewaga porodody epa porocoiwo 
Ipare enogwa porodody epa porocoiwo 
Ipare ewia porodody epa porocoiwo 
Ipare ekeno porodody epa porocoiwo 

   Bakororo akowo ipare 

Dykejere icare ipare eture tuwai remawu kae , tuo , tuje , etae .
Icare etujemage eregodyre etogi , ere tugeragu ei , ere todomo ekajeje . Icare Etoragudure ebo .

Etoragudu akedure , ere epa pemegado , ere ewu .

 AROE BOKODORI
(Bokodori Ecerae eno)

Kaigu makogodyre tuwie Aromerereji , akore : Pawo aroe etawyje .

Akore : Pawo Aroe Bokodori tawyje .

Akore : U ! Boe jokodu . Kode ! Awadodydo !

Akore : U !

Akore : Pamode ewu puwugeje rugadu . Pamode edo pobe rugadu : Nowy corewy padumode nowy kujagurewy bukeje . Egore : U !

Icare Kaigu uwadodyre , akore : Kodire inagoino , iorubodare Butoregadu akae ! Akado aerubo bogai .

Ca ! Akore : Kodire inagoino , inodowu Aroia Kurirewy akae ! Amugudo ca toro aiadumage eparuji .

Ca ! Icare boecodure . Enudure . 

Icare barogwa kododyre . Icare Kaigu , Aromerere , Ki Bakororo , eture toro tuwobe emuga kae , egore : Nogware kugure , cegodo toro . Boe baado ! Pawo pagagu aroe etawyje .

Egore : Kaboba pagagu aroeba ?

Egore : Bokodori .

Egore : U ! Kirabodu .

Egore : Irogody kowy .

Egore : Ia nonogorogu kugududo .

Icare ere udo turugadu . Nowy irogodyre turugadu , nowy nonogorogu ure turugadu .

Icare ere nowy irogody bu Bokodori Corewy (Tadugo) keje . Ere atugodo tabo . Ere bu oino jii ...

Ere iera ra paru codo , ere bure ra paru codo , ere okwa codo , ere uporaido . Ere atugodo jii joki woe awu pea kae , ere kana atugodo .

Ere nonogo tugu Bokodori Coreuto (Butoregadu) , ere atugodo nonogo tabo . Ere iera kujagudo , ere bure kujagudo ere okwa kujagudo , ere uporaido .

Ere toro kogudo ekajeje , ere kiogaoaro kogudo ekana kajeje , ekera kajeje , ere bu etaobaru keje , ere pariko kogudo etao kajeje , ere akigu bu ewugeje . Ere kuruguga kogudo etao kajeje , ere pariko tugu nowy kuruguga kajeje) .
Icare ere eiado , ere etagedudo , icare ere tugera kogudo etoro kajeje , icare eture ebo bororo kae .

Ekodure ebo kuri aroe ao kae , ere ewuredo ty ... Aroe ao keje .

Icare egogodyre tuduwo bororji , egore : M m m m m ...

Cuku cuku cuku ... Cai tudui boroji kodi .

Ekodure jii ... Cewu turagoja kae . Nonore ere tamudo ty , biega ty je .

Icare egogodyrepugeje , tuduwo pugeje : M m m m m ... Cuku cuku cuku cuku ...

Ekodure jii ... Cewu ture tuwuredowo kae , egore : M m m m m ... Ui tuwuredo dykeje .

Dykeje icare eture . Ekodure nowy aroe ao kae .

Egogodyre pugeje : M m m m m ...

Ere tubujodo tuku pumegi .

Nowu Bokodori Corewy ure tugera tugu mototo oino , oino , co co co .

Nowu Kujagurewy ure tugera tugu mototo oino , oino co co co , nowy tumeduia ro reore .

Ere turagojedo taci , ere ciemagu cuku cuku cuku , nowy aroe bure kae pugeje . Ere tubujodo kuri tuku . Icare Bokodori Corewy ure tugera tugu mototo co co co ...

Bokodori Kujagurewy ure tugera tugu mototo oino woe .

Icare ere turagojedo .

Ca ! Nonore icare ekare tumugudo pugeje . 

Icare eture rugadu : Cuku cuku ... Toro nowy ture ciemagu boetojiwo kae .

Nonore icare ere twuredo ca ! Egore : M… ! Tui tuwuredo dykeje .

Ca ! Icare Kaigu , Ki bakororo , ere etôro kiwuje epiji , ere kuruguga ta etao piji , ere pariko kiwuje etao piji , icare ere jeto ty aroe ao keje .

Icare Kaigu , Ki Bakororo emagogodyre tuwiemagei , egore : Tarego bapo kae . Bapo maku Tugarege eiamedy ai , eragodywo tuiadumage eparuji .

Ere pariko tugu etaoto .

Icare eragodyre Boetojiwu , Bokodori Kujagurewy paruia KIDOGURU PARA , ROIA GIGUDU .

Ia pugeje , Ki Bakororo paruia KIDOGURU PARA , ROIA GIGUDU .

Icá ! Eragodyre jii ... Je icare ere tura kado .

Icare nowy Aroe Maiwu uo aregodyre , kodo kuri mato , ure tumugudo ty nono ewure paru .

Icare ere cimo pariko , tuwabo , makai .

Icare imadure tabo . Icare uture tabo toro bato tuieda kae , toro tuwai kae . Ure jeto tuieda keje ty ...

Ca !

 AROE ITURAWORE
(Bokodori Ecerae eno)

Kaigu ure tugeragu Oca Kudurewy ji , ure mugody ty tuwai tada . Iturawore Imedu .

Rekodure pugeje Akaruio Bokodori aredu ae pugeje , ure reko mato tuwai kae .

Icare ure ekujagudo . Ure ekera ra paru codo , ure ewure ra paru codo , ure eporai towuje , ure enogwa codo . Dykejere ure tôro kogudo ekajeje . Dykejere ure kiogoaro kogudo ekana kajeje , ekera ra paru kajeje , etaobaru keje . Dykejere icare ure akigu bu ewugeje . Ure batagaje cibaiuwodo bu ewugeje , ure juko bu bu ewugeje .

Icare ure kuruguga kogudo etaora kajeje , ure pariko kogudo kajeje . Ure tôro kogudo ekajeje . Ure ciwaboe etoiaga bu ee keje .

Icare ure tugeragu etoroji , icare eture ebo bororo kae . Etaregodyre ebo bororo kae , ere ewuredo bororo keje .

Icare egogodyre tuduwo bororo ji , egore : M m m m m ... Cuku cuku cuku ... Tudui bororo ji .

Etaregodyre ty tugoda paru kae , ere tamudo nono ty ... 

Dykeje icare eture pugeje . Ekodo toro nowy tugoda paru kae pugeje , dykejere icare nowy Kaigu , nowy Aromerere , ere tugeragu ei , ere tôro kiwuje epiji , ere kuruguga kiwuje , ere cewu kiogoaro kiwuje epiji .

Dykejere icare ere etaimo nowy aroe keje .

Icare ere turagojedo ...

Dykejere icare Kaigu makore tuwiemagei , agore :Imedumage , tarego bapodoge etae , tawo bapo maku Tugarege etai , eiamedy eragodywo tuiaduji . Tuiadu KIDOGURU PARA , tuiadu ROIA GIGUDU 

Dykejere nowy aroe uo aregodyre , ure tumugudo ewure paru . Icare ere nowy cimo pariko , nowy tuwabo , ere makai ty ... Ca ! Imadure tabo ty ... icare uture tabo toro bato , toro tuieda kae . Ure jeto ty tuieda keje .

 AROE OKOGE
(Bokodori Ecerae eno)

Boeco paruji , Kaigu uwadodyre Meriri Baru ae , Akaruio Boroge (Ap .) ae , Birimodo ae , Okoge Enogwa Tabowu (Iw . Cob .) ae .

Nowu aredu jire boe egore Okoge Etoreduje .

Nonore icare Kaigu makore Iwagududoge eiamedy ae : Ime , ipare , etae .

Uwadodyre aredu ae mito ty je , duwudore iere Okoge Etoreduje .

Kaigu akore : Kodire inagoino , iorubodare Meriribaru akae .

Akore : Kodire inagoino , iorubodare Akaruio Boroge akae .

Akore : Kodire inagoino , iorubodare Birimodo akae .

Akore : Kodire inagoino , iorubodare Okoge Enogwa Tabowu akae .

Tabado nono . Taedo nono . Tamugu nono . Tagonagodyre tai tagado taerubo bogai duji .

Nonore icare makore nowy Iwagududoge eiamedy boe ae , ipare , ime , eiamedy boe ae : Ia eegigudu , ia eetawudu padukare .

Kaigu akore : Kodire inagoino tagae : tarodo taci toro taerubo kae , tagiogowo tai , tawo tado tarugadu inagu aroe etogi , taduruwo tarerugodyi inagu aroe ebo duji .

Icare enudure .

Icare barogwa kododyre .

Icare ipare eture Kaigu uwai kae , egore : Nogware kugure , tare irogody kowy ? .
Egore : Cere kowy . Akedure marigudu .

Egore : Noware turugadu jamedy .

Egore : Nonogo reo , nonogore turugadu .

Egore : Bukigure turugadu .

Ipare egore : Kirabodu !

Egore : Boe baado , kodo baado , betodoge ewaado , tagudae pegarogu boe baado .

Egore : U ! U !

Icare ere baado .

Egore : Ca ! Tarego etae . Tarego Okoge Kujagurewy (Meriri Baru , Paiwedu) , ae jao .

Egore : Tarego Okoge Kigadurewy ae pugeje (Akaruio Boroge , Apiboregedu)

Egore : Tarego Okoge Eimejera ae (Birimodo , Aroroedu) .

Egore : Tarego etoreduje ae pugeje (Koge Ebowudo , Iwagududogedu) .

Egore : U !

Icare eregodyre ewogai . Erego mato .

Taregodyi ewogai dytabo egore : 

Arowe etaregodyrega owu owu
Okoge etaregodyrega owu owu
Cibae etaregodyrega owu owu
Bataroe etaregodyrega owu owu
Ikuie etaregodyrega owu owu
Merire etaregodyrega owu owu
Buturoe etaregodyrega owu owu .
 
Du tabore egore : Kodo toro etai . Ere tugo jice etae oino , dytabore egore : “Aroe etaregodyrega owu owu” .

Dykejere ere tugera kogudo oino tugo kajeje ty .

Icare ere turagojedo taci . Icare eture ebo toro Kaigu uwai kae .

Icare ere nonogo tugu eto . Ere eiamedy kujagudo taci .

Icare ere bukigu upodo kado tabo , ere koborido ty tu tureore .

Nono Bokodori Ecerae eiamedyre ere Iwagududoge edugodo okoge ebo (Ere okoge edugo tugu Iwagududogei) .

Cewu Paiwedu nonogo awadure tugudure to . Nowy jamedy kujagure : je kujagure , ao kujagure , biri kujagure , jamedy kujagure .

Ecewu Apiboregedu , nonogo tugudure to , mare atugore nowa tabo , duwu nowy nowa kigadure nonogo kujagu tada , du moture ji .

Nowu nonogore nowy Okoge eporai rema .

Nowu noware nowy Apiboregedu uporai rema . Okwa noware taci , iera noware , bure noware , atugore nowa tabo .

Nowu Birimodo rugadure , atugore irogody tabo .

Eiamedyre ino jamedy . Iwagududoge eiamedy iera ra paru core , bure ra paru core , eporai core , enogwa core . Etadugore irogody tabo , tuiamedy tabo .

Icare ere kiogoaro kogudo eiamedy iera ra paru kajeje , eiamedy kana kajeje . Ere ciwaboe etoiaga bu cewu Okoge Cibaiari kudu keje; nabure etoiaga padure ciwaboe etoiaga oiagi; meriri padure kudu keje , pariko cibaiari kogure aogajeje .

Cewu Okoge Kigadurewy , ciwaboe etoiaga padure je keje , bokodori inegi padure kudu keje .

Cewu Birimodo , ciwaboe etoiaga padure je keje , bokodori inegi padure kudu keje .

Ceu Okoge Etoreduje keje , oinore akigu padure , batagaje juko bu padure keje . Bokodori inegi padure keje . Ciwaboe etoiaga padure je keje . Kuido oiagare padure nowy ciwaboe etoiaga oia keje . Bokodori inegi padure kudu keje jamedy . Iedure aroe etugoji .

Ere pariko tugu eiamedy aoto . Ere tôro kogudo eiamedy kajeje .

Ere butore kogudo nowy Okoge Kujagurewy bure ra paru kajeje , ere butore kogudo nowy Okoge Kigadurewy bure ra paru kajeje

Icare ere eiado . Meri jeture 4 hs keje dytabore ere etagedudo .

Icare ere eebu .

Ere ewirido ta , jice bororo kae .

Nowu Etoreduje kodure etoiadodagody , etoia bukeje .

Icare Kaigu ure tugeragu tuwaboji (baporoguji) .

Icare ure ererudo : cugugu cugugu .

Egogodyre : M m m m m ...

Ere tuiemagu cuku cuku cuku ...

Du tonajire Kaigu akore : Há a aro ... We etare ... Go ... Du ... Re ... Ga ... Owu ... Owu ...

Egogodyre : M m m m m ...

Kodure ebo bororo ji , nowy tura tabo jii ... Tugoda paru kae .

Dykeje icare ure togwa rawyje tura piji .

Icare ere ciemagu bororo ji : Cuku cuku cuku ...

Egore : M m m m m ... Ciemagudu tabo bororo ji : cuku cuku cuku ...

Oinore Bokodori Ecerae areme , oinore eporire bororo okwaji , pobo tabo , nowy tuiedagamage Okoge etaimodace .

Icare ere tuwuredo : Wu ...

Icare nowy Bokodori Ecerae ere etoro kiwuje , ere nowy kiogoaro kiwuje , ere pariko tawyje etao piji , ere meriri , bokodori inegi , rawyje ekudu piji .

Ere etagedudo , icare ere nowy enoroe jeto nowy aroe ao keje .

Icare Kaigu , Aromerere , emagore tuwiemagei , egore : Imadumage , tarego bapo kae . Bapo maku Tugarege eiamedy ai , nowy Okogere emawuge eiamedy ai , eragodywo tuiaduji , tuiadu JURE KIAJI . (Jure Kia jire Tugarege eragodyre) .

Icare eragodyre jii ... Boeco oia kae .

Icare ere nowy JURE KIA akedudo , ere AO ko .
Dykejere aroe etuo aregodyre , ure tumugudo nono ewure paru .

Ere nowy cimo pariko , tuwabo , ere makai .

Imadure tabo ty . Dykeje icare ure reko toro tuwai kae , ure jeto toro tada tuieda keje .

 AROE UMUGUIO (AROE APIDO)
(Bokodori Ecerae eno)

Meri rekodu tabo , Baramere (Bok . Ec .) akore : Pawo Aroe Umuguio tawyje .

Icare uwadodyre Okoge Ebowu (Iw . Cob .) ae . Akore : Kodire inagoino , iorubodare Okoge Ebowu akae . Akado aerubo bogai .

Ure mito ty je , mare iere ure pobe : Iere Aroe Umuguio , iere Aroe Apido .
Icare boecodure , icare enudure .

Icare barogwa kododyre , dykeje icare rekodure ae (Baramere rekodure Okoge Ebowu ae) .

Icare ure turagojedo , icare uture apo . Kodo apo jii ... Toro tuwai kae , ure mugudo nono kodo baa keje .

Akore : Ca ! Nonogo tugu to .

Kujagu mae nure rugadu taci . 

Uporai bokware; iera , bure , cokare . jamedy boe kujagu nure rugadu taci .

Ure kiogoaro kogudo kana kajeje , iera ra paru kajeje , ure ia (kiogoaro) bu aobaru kajeje . Ure pariko kogudo ao kajeje . Ure ciwaboe etoiaga bu je keje .

Kuido oburugu padure oiagiwu ciwaboe etoiaga , emare padure je keje . Icare ure tôro kogudo kajeje , ure butore kogudo bure kajeje .

Nowu uwobe oragudure nowy tuiedaga Umuguio keje , tuiedaga Apido keje .

Ícare ure iado .

Imedu uragodyre (otowu de Bokodori : Apiboregedu) .

Akore :	Ema paje Mairodo utugodo jetuiageje .
   Bapeio akaru butu jaiboka tuwukorire .
   Ema paje Mairodo utugodo jetuiageje .
   
Oino , tui kujagudo dytabo .

Du tonajire oreduje oragudure .

Icare ure akedudo dykejere icare uture apo . Kodo apo ji ... bororo kae .

Ure buredo ty , nowy aroe ao keje .

Meri jeture pae jaka keje dytabo (9 hs) .

Icare akogodyre tuduwo bororo ji , akore : M m m m m ...

Icare uture cuku cuku cuku , ciemagudu tabo .

Kodure bororo uta kae . Ure tumugudo kuri tuku , akore : M m m m m ...

Ure taiado : M m m m m ...

Icare ure turagojedo pugeje , icare uture pugeje : cuku cuku cuku , bororo jeke kae
Ure tumugudo pugeje , aroe jeke keje . Ure taiado , taiado : M m m m m ... Tui taiado dytabo .

Icare ure turagojedo pugeje , uture pugeje cuku cuku cuku .

Ure tumugudo aroe bure keje pugeje , ure taiado , taiado : M m m m m ...

Ure turagojedo pugeje , uture bororo paru kae : Cuku cuku cuku ...

Ure tumugudo pugeje , ure taiado , taiado : M m m m m ...

Ure turagojedo , icare rore taci , cai tudure kodi bororo ji pugeje tago tabo : M m m m m ... Kodo jii ... Nowy bororo paru kae .

Icare , aregodyre paru kae dykeje , Baramere ure tôro kiwuje piji , ure pariko ta ao piji , ure kiogoaro kiwuje kana piji . Ore jeto aroe ao keje .

Akore : Ca ! Nege kugure , tarego bapo kae .

Akore : Bapo maku Tugarege eiamedy ai eragodywo tuiadu paruiaji .

Ca ! Icare eragodyre .

Icare eragody akedure , dykejere icare aroe uo aregodyre , ure tumugudo ty ewure paru . Icare ere toroe to pui ae : cimo pariko , tuwabo , ere makai .

Icare imadure tabo , akore : No ... No no hu ... Hu hu… !

Icare uture tabo toro bato tuwai kae , ure jeto ty tuieda keje .

BAKARU DE UMUGUIO

Aroe Apido (Umuguio) akore : Iworo imireo , aroe Umuguio imireo .

Dykejere akore : Aroe Apido imireo . Imire boe ekudure itaguruce : pagodyre , beture , okwabagodyre .

Akore : Poiwo tabore boe ekudumode itaguruce .

Akore : Iemode cibaiwo (cibae eiwo) .

Dykeje icare nowy Umuguio okware , akedure . Mugure mito ty jewy Apido .

Icare boe enogwagere ji . Pemegare . Ure boe eegaredo .

Boe egore : Wo ! Ema pa ? Ikuduia ce ! Boe egore .

 AROE EIWO (KADO RAIREU)
(Bokodori Ecerae eno)

Kaigu , Aromerere , Barogo Bororo , Ino Kuri .

Egore : Pawo Aroe Eiwo tawyje .

Egore : U ! Ema rugadu !

Boeco parutore ticare badojeba ure tugera bu Kaigu ao keje , akore : Aroeiagu tugera to , tuwure to motoji , ciwo tabo , tumeduia joki , tuge iworo betu , iworo pagudu , iworo oiaku0 paru tabo .

Icare Kaigu akore : Kodire inagoino , kodire iwadarygodyre iedagamage Badojebage Cebegiwuge , Cobugiwuge , tagae toro , tabadure toro , iwadarygodyre tagae toro !

Iwadarygodyre iedagamage Kie Cebegiwuge , Cobugiwuge tagae toro , etc .
Iwadarygodyre iedagamage Koge Ecerae , Cibae Ecerae tagae toro , etc .
Iwadarygodyre iedagamage Bakoro Ecerae , Boro Ecerae tagae toro , etc .
Iwadarygodyre iedagamage Paiwe , Apiborege tagae toro , etc .
Iwadarygodyre iedagamage Aroere Cobugiwuge , Iwag . Cob . tagae toro , etc .
Iwadarygodyre iedagamage Iwag . Cebegiwuge , Aroroe Ceb . tagae toro , etc .

Akore : Iedagamage , idagamage , pawo aroe erududo , pawo aroedo tugera to , tuwure to motoji , ciwo tabo , tumeduia joki .

Ituiemage , imugamage , iworo betu , iworo pagudu , iworo oiaku jire tagonagodyre ...

Boe egore : M ! m… !

Akore : Kodire inagoino inodowu akae (Baitogogo) , akonagodyre ai amugudo aiadu paru jituji .

Akore : Kodire inagoino , inodowu (Mariri Baru) akae , akonagodyre atui aiadu bogai duji .

Akore : Kodire inagoino inodowu (Butoregadu) akae , akonagodyre atui aiadu kae duji .

Akore : Baporogu reko Kaigu ae .

Iocare ere baporogu reko ae . Aregodyre . Icare ure tugera tugu baporoguto , ure nowy baporogu akodo jiu ... Jiu ... Je .

Du tonaji , iparere iogwarido . Ipare egore : Wa… ! M m m m !
(Mare boe egokare iparei . Boe egore : Aroe ekudugodyre , aroe ere iogwarido) .

Ciwo jire egore , ciwo jire ere iogwarido , egogodyre .

Ícare Kaigu uragodyre , icare ure paru ko .

Akore :	Aroe eiwo 
Okoge eiwo 
Cibae eiwo 
Bataroe eiwo 
Ikuie eiwo 
Merire eiwo 
Buturoe eiwo . 

Arowe turoia arowe eiwo
Okoge turoia Okoge eiwo
Cibae turoia Cibae eiwo
Bataroe turoia Bataroe eiwo
Ikuie turoia Ikuie eiwo
Merire turoia Merire eiwo
Buturue turoia Buturue eiwo .

Arowe turoia ta
Okoge turoia ta
Cibae turoia ta
Bataroe turoia ta
Ikuie turoia ta
Meriri turoia ta
Buturoe turoia ta .

Arowe turoia ta arowe eiwo
Okoge turoia ta Okoge eiwo
Ciabe turoia ta Cibae eiwo
Bataroe turoia ta Bataroe eiwo
Ikuie turoia ta Ikuie eiwo
Merire turoia ta Merire eiwo
Buturoe torioa ta Buturue eiwo .

Arowe turoia gae arowe eiwo
Okoge turoia gae Okoge eiwo
Ciabe turoia gae Cibae eiwo
Bataroe turoia gae Bataroe eiwo
Ikuie turoia gae Ikuie eiwo
Merire turoia gae Merire eiwo
Buturoe torioa gae Buturue eiwo .

AO

Ekana rore boku boku ciwo kuda . Ceima , ceima .
Ekana rore boku boku tadugo kuda . Ceima , ceima .
Ekana rore boku boku cenawu kuda . Ceima , ceima .
Ekana rore boku boku turugu kuda . Ceima , ceima .
Ekana rore boku boku tagiri kuda . Ceima , ceima .
Ekana rore boku boku toiaga kuda . Ceima , ceima .
Ekana rore boku boku tugiga kuda . Ceima , ceima .

Icare ere boe bu tugu kadoto , kidoguru ere tugu to , du tore ere kuje bo to . Cobugiwu okwa akirire meture kuje bo tada , Cebegiwu okwa bore meture kiogoagiri tada . Cobugiwu ukiga kujagu maere : nabure oiaga awadu , kiogoaro kujagurewy awadu , ciwaboe etoiaga padure kiga paru keje , bokodori inogi padure kiga paru keje . Metuia ukiga okore pui : Nabure aro , kuido aro; bokodori inogi padure , ciwaboe etoiaga padure paru keje . Oino .

Icare aroe etuomagere tore edugodo . Ere enoroe tugu taoto , ere nowy tore enoroe okodo pui : 

Iwagududoge edugore kidorewy corewy , kidorewy kujagurewy (Nowu kujagurewy , cobugiwu; nowy corewy , cebegiwu) .

Aroroe Cebegiwuge ere Aije atugo tugu pudui; Cobugiwuge ere bakuguma atugo tugu pudui . Cebegiwu , aroeceba atugo; Cobugiwu , kuruguga atugo .

Paiwere orori atugo tugu pudui , ere buke iera atugorogu bu cido keje , tugera paru keje .

Bakoro Ecerae ere Itobore atugo tugu pudui , ere Okoge Jorigiare atugo tugu pudui , ere okoge edugo tugu pudui , ere Iturawore atugo tugu pudui .

Kiere Bokuojeba atugo tugu pudui , ere Burekiabeio atugo tugu pudui .

Badojebage ere Koge Bakororo atugo tugu pudui , ere Bakororo atugo tugu pudui .

Boe pemegarewy reo , mare awu boe ekare tawyje pugeje .

Boe edugore tuginoi tuginoi , dure pare akedudo .

Mare enogwa akirire tuiamedy tabo , ekera akirire tuiamedy tabo , turubare akiri .

Boere motudo . Maridoji boere awu tadugo tugu pudui . Kado Rairewy ji boere awu tadugo tugu pudui .

U ! Boe moturewy reno . Awure ure boe emodyuudo , awure ure boedo boece .

Icare nowy etadugo akedure . Icare etuomagere eiado , dykejere icare ekudugodyre , egore : Wa… ! Wa… ! (8x) M m m m m m ... !

Icare ere tuiebu nowy tadugo tabo , nowy toroe tabo . Nowy toiogwari tabo , nowy tago tabo .

Oinore areme ekera rore ei baku tabo , parikiboto tabo ei , boe eruji .

Oinore egore ... ! Toragudu tabo . Nowy aremere egoino toragudu tabo tore eroi tadugo tabo duji , tore eroi nowy ciwo tabo duji .

Ekodure bororo ji tago tabo , egore : M m m m m m m m ...

Du inodu kajejere icare ere iogwarido , egore : Wa ... ! (8x) M m m m m m m m ...

Ere nowy kado roto paci , nowy toroe tabo , nowy tugiga tabo . Du moture , aredu nogwaredu jekai .

Ekodure tabo paci paci paci .

Erore nono nowy turo reore : M m m m m m m ...

Dykejere Nowy Kaigu rakojere woe , tuwaborogu tabo .

Akore :	Jure iwo rekodu
   Jure enawu rekodu 
   Jure urugu rekodu 
   Jure akiri rekodu 
   Jure oiaga rekodu 
   Jure ukiga rekodu . 

Jure iworewy rekodu
Kaia iworewy rekodu
Mano iworewy rekodu
Iwo iworewy rekodu
Roia iworewy rekodu .

Jure paradure tuiao okwa
Kaia paradure tuiao okwa
Mano paradure tuiao okwa
Iwo paradure tuiao okwa
Roia paradure tuiao okwa .

Jure atugore tuiao okwa
Kaia atugore tuiao okwa
Mano atugore tuiao okwa
Iwo atugore tuiao okwa
Roia atugore tuiao okwa .

Jure atugore tuiao okwa
Jure enawure tuiao okwa
Jure urugure tuiao okwa
Jure akirire tuiao okwa
Jure oiagare tuiao okwa
Jure ukigare tuiao okwa .

Jure iwo rakojere tuiawo okwa
Kaia iwo rakojere tuiawo okwa
Mano iwo rakojere tuiawo okwa
Iwo iwo rakojere tuiawo okwa
Roia iwo rakojere tuiawo okwa .

Arowe eiwo
Okoge eiwo
Cibae eiwo
Bataroe eiwo
Ikuie eiwo
Merire eiwo
Buturoe eiwo .

Juredoge Arowe
Juredoge Okoge
Juredoge Cibae
Juredoge Bataroe
Juredoge Ikuie
Juredoge Merire
 Juredoge Buturoe .

Juredoge arowe
Juredoge okoge
Juredoge cibae
Juredoge kurugugoe
Juredoge bakugumoe
Juredoge botorowe
Juredoge barugumoe .

Meremere Arowe
Meremere Okoge
Meremere Cibae
Meremere Bataroe
Meremere Ikuie
Meremere Merire
Meremere Buturoe .

Meremere arowe
Meremere okoge
Meremere cibae
Meremere kurugugoe
Meremere bakugumoe
Meremere botorowe
Meremere barugumoe .

Icare Kado Rairewy roia akedure , meri rekodu tabo .
Eragodyre turagojei aroe ao keje . Areme erare ekujiagi . 

 AROE EPOIWO
(Bokodori Ecerae eno)

Kaigu upoiwo enawu rogure .

Okwa akirire pobe oiadoda . Nowy oiarewy kujagure .

Aromerere upoiwore enawu ekure , okwa akirire pobe oiadoda . Nowy aparewu ekure .
Du tabore ekudu iworoji .

Nowu enawurewy poiwodoge emagare . Dykejere enawukarewy poiwodoge emagare jamedy . Nowy aroe epoiwo mitodu . Da kaere eiere Aroe Epoiwo . Eiere Poiwo Enawu . Eiere Poiwo Enawurewy .

Nowu aroe etaregodyre tabowure iere Iworeboe , Iworeboe .

Nowure oroe bokware , kedore , makaguragare . Du iere Rokoe Enogwa Rakarewy Iwo .

Nowu aroe iwo oroerewy ure pobe . Nowy jire ere iogwarido .

Kuje bo tugudure metuiato , kiogoagiri tugudure metuiato , nowy okwa bore kuje bo tabo .

Nowu okwa boreure kiogoagiri okwato dure bore .

Ia parira pugeje : Nowy kodure boetojiwu iere Bataroe Epoiwo , iere Okoge Epoiwo , iere Cibae Epoiwo , ire Buturoe Epoiwo .

Nowu aroe enogwa akore jiwu aroe ekudu aregodyre tabowu , aroe etaregodyre marido kae tabowu iere Iworeboe Iworeboe , oino .

Ia pugeje : ia iere Parira . Nowure icare jeture woje Kie etada : Kie ekuie .

Nowu parira metuia iere Parira : Kigadure , okwa core .

Nowu metuia Kiedu ukuie parira emare co maere . Boe pebaru padure tai tai kajeje .

Awu okwa corewy , paiwe ekuie (Tugarege ekuie) .

Nowu co maerewy , boe padure tai tai kajejewyre , Kiedu ukuie rema .

Nowu akore : Ci ciiii ci ci ci ciiii ...

Ia akore pugeje : Cigi cigi ciii ... (paiwedu ukuie)

Nowu parira ako iere Boeru Kiari ukuie parira .

Aturua ukuie parira .

Awu kigadure , okwa core kuido okwa coji .

BAKARU

Bokodori Ecerae etaregodyre . Ere baado , icare ere bokodaga towuje , mare ia ipo ji karega eroino , bai ji karega eroino : Nowy Bokodori Ecerae etumanare roino pudui .

Boecodure dykejere icare nowy Bokodori Ecerae etumana ure tuwu tuba keje , ure kamorewy towuje tubace , icare ure tuwu kje , boeco dytabo . Icare unudure . Unudure jiii je , dykejere icare jetadure (Bakaru motudurewy reo) .

Jetadure , Boekare ema pugeje : kiogo nure ema . Aiwore pudui : M m ...

Awu ikodure : Kana ikodure . Bore , oiagare , otore , buregire .

Icare aiwore pudui ty ... Pagudugodyre . Aiwore tuguda mare boecore , jordukare motoji . Icare ocagodyre nowy tuwiemage ewogai , akore : Psiu ! Psiu ! Psiu ! Boe bokweare .

Icare ocagodyre pugeje , akore : Psiu ! Psiu ! Psiu !

Icare uwiemage emearydy re .

Enojagodyre : Gi gi gi gi gi gi ... Gi gi gi gi ...

Icare barogwa kododyre , Meri ruture dytabore icare ure turawyje . Ure tuie jodo pa , ure tugana jodo poku , ura tugana arogwado br ...

Kodure oino huuuu ... Ure tumugudo kuri pa moto keje , tuwiemage ebo .

Nowu ikodo ukare pugeje; bo bokware pugeje , oto bokware , buregi bokware .

Icare akore Tuwiemage ei , akore : Inure kamorewy to ipace , mare ipa kamorewy ruture itabo baruto , inudu keje . Iedadure toro baru tada , du kodire inagoino inoja tabo tawogai .

Nowu uwiemage egore : Kirabodu . Ema rugadu .

Icare aiwore , nowy i arure , iturare .

Icare egore : Kakodiboeba pugeje ? Inoba ureboeba ?

Icare nowy i makore , akore : Boe kodiboe imi karega . Boe enoroe imi . Iire boe egore “Bokodaga , Bokodaga” ino . Kodire boe enogodawu nure imi .

Icare egore : U ! Kirabodu ! Ema rugadu ! Dykeje pamode pemegado .

Egore : U ! Itaidure inogodawuwo ema .

Egore : U ! Ema rugadu !

Icare ere akurudo .

Icare ere nowy rokoe enogwararewy iwo pemegado .

Ure nowy rokoe enogwararewy iwo akodo boetojiwu Ino Kuri . Ure akodo : Ci ci ci ... Ci ci ci ...

A ! Aidure ji . Nowy umanamage etaidure ji , eerdu pemegare ji .

Icare ere ia rogu kado . Ere kado tai , tai tai . Ere kogudo nowy bokodaga i kajeje . Dykejere icare ere ia kado tuwo togwa tugu to .

Ca ! Dykejere icare nowy etumana kudugodyre pugeje nowy bokodaga i tada . Akore : Ca ca ca ca ... Kao ... !

Boekimorema , ciwabo cerewy rabodu , mare kuricigore .

Icare ure turawyje moto kae , ciwabokare nure ema pugeje . Boe nure ema pugeje .

Makore ino tuwiemagei , akore : Inoba ire tawogai woje coboje ?

Egore : O ! boetoji akagore : Kuio kuio kuio ...

Egore : Boi pugeje icare akudugodyre , mare akudu pegare .

Akagore : kwa u coi coi coi coi ... Kwa u coi coi coi coi ...

Akore : U ! Kirabodu !

Icare eture bato tabo . Egogodyre : M m m ...

Ere ciemagu cuku cuku cuku . Egogodyre : M m m m ...

Icare ekodure bato , egore : Pawo jipá bu woe .

Icare ere jipa bu bakujei .

Dykeje icare Kuruguga (boe) aregodyre etae , akore : Kakodiboe tagiba taroino , tagagoino ? Tagimejera pa ?

Egore : Cegimejera reo (Kaiguji , Aromerereji) .

Kaigu akore : Boe kodiboe cegi karega ceroino . Aroe Kurugugoe cegire cenagoino .

Egore : Inoba tagagore .

Makogodyre nowy tuwiemagei , akore : Pagogodywo .

Icare egogodyre , egore : Wi wi wi wi wi wi .

Ere ciemagu : cuku cuku cuku ...

Ere boe to nowy to kado roguji ta ta ta ... Tui ciemagu dytabo .

Nowu Kuruguga , nowy Akaruio Boroge , nowy Apuie , egore : Wi wi wi wi wi wi .

Icare egore cewu tagoiaji pugeje : Wi wi wi wi wi wi , woje tumebiji , borororji .

Ca ! Nonore icare ere tugeragu ei , ere tugeragu nowy eno kadoji pugeje , egore : No ... no no hu ... Hu hu… !

Ere jeto ty ...icare ere No no hu bu’ keje .

Icare Kuruguga makogodyre Kaiguji , akore : Inaire taroino tai .

Kaigu akore : A ! Ukare ino . Akai karega iroino ii .

Kuruguga akore : m ... ! Ukare ino . Iwororowo tagae ebo . Dure umode turugadu . Du kodire boe eekudumode iroi ebo tai duji .

Nonore Kaigu akore : U ! Ema rugadu !

Ure tumagu rugadu Kuruguga ai .

Icare eture pugeje , nowy tuieda kae , nowy bokodaga i kae .

Du tabore icare eture cewu rokoe enogwararewy tabo pugeje , cewu tugoda Kurugugoe ebowoji .

Ere togwa tugu nowy iworeboeto : Ji ji ji ji ...

Egogodyre : M m m m ...

Ere ciemegu nowy bokodaga iji pugeje : Cuku cuku cuku ...

Ere togwa tugu cewu iworeboeto : Ji ji ji jiii ...

Ieripo ty je karega .

Icare eture ...ekodure nabure bari , marido bari tabo .

Ika akore , pana akore .

Ika akore : Ga ... ga ... ga ...

Pana akore : Gu gu ... gu gu gu ...

Ekodure dykeje icare Aroia Kurirewy mearydy re ekuduji , enoiogwariji . Icare Aroia Kurirewy rekodure etogi mea tabo .

Akore : Tagimejera pa ?

Egore : Cegimejera reo !

Ure mea jodo jagi : Ci ...

Akore : Kakodiboe tagiba taroino ? Tagiba tagagoino , tagiba tawadaryre oino ?

Akore : U ! Boe kodiboe imi karega iroino .

Akore : Aroe imi reo , aroe ire iwadaryrino .

Akore : Pobo kaere iture , mea kaere iture . Imedugody nure inagoi mea bogai koia duji .

Aroia Kurirewy akore : Pobo kaere iture , mea kaere iture . Imedugody nure inagoi mea boi koia duji .

Aroia Kurirewy akore : U ! Imire itonagodo tai .

Icare ere tumagu ai . Ere tumagu ai rugadu .

Akore : Mare butugu , mare ieripo , mare aega apo i paru keje , ipo paru keje ... Boe torureure tare onado tai .

Egore : M m m ...

Erore tai tuibagi pugeje , cewu bokodaga i kae pugeje .

Dykejere icare ere ecewu ture bu kejewy rokoe enogorarewy iwo kiwuje piji , rawyje piji .

Etaiwore ty ... Nowy rokoe enogorarewy iwo rogu jagi . Okorobadure i kuru tabo , nowy iwo rogu jamedy boe korobadure .

Icare ere nowy iwo rogu rawyje piji . A ! Moture ! Kuru rogu ekure , kigadure .

Icare ere pemegado , ere cewu manari reko ji , ere kororogodydo . Ere tugu togwato , ere tugu taorato .

Du kodire nowy Bokodori Ecerae eiere “Ecerae Ewaradu” , eiere “Kurugugoe Ewaradu” , nowy bokodaga i kae .

Ia iere “Taibora” (Kamoreu) .

BAKARU

Ino Kuri (Kuie Koecerewy = Koiwo Aogejewy) boadure; ure tugera bu bu tuwoadae rogu boe bogai dytabore , jordure nowy rokoe enogorarewy iwo roguji .

Icare ure kado : Ta ta ...

Ure bowuje : Pa pa ...

Icare ure togwa tugu to : Ci ci ci… Cii ci ... Cicici ...

A ! Umanamage eerdu pemegare , eegarere ako roguji .

Icare ere ia kado , icare ere bowuje , bowuje pa pa ... Icare ere togwa tugu to .

A ! Moture !

Dykeje icare ere togwa ra piji .

Dykejere Ino Kuri akogodyre , akore : m m m ... Tui togwa ra piji dykeje .

Icare nowy umanamage egore : Pugeje ! Pgeje ! Pawo pagogwa tugu to paiamedy tabo .

Icare ere togwa tugu to :	Ji ji ji ji ji ...
   Ci ci ci ...
   Jiji jiji ...

Egogodyre : M m m ...

Icare emagare egore : M m m m ...

 AROE BAE (Kie eno)

Meri rekodu tabo , Ki Bakororo uwadodyre Tadugo ae .

Akore : Kodire inagoino , iorubodare Tadugo akae , akado aerubo bogai .

Kodire inagoino , iorubodare Butoregadu ake , akado aerubo bogai .
Akore : Kodire inagoino , nogware kugure tagae . Irogody kowy boecoto ca kuri je . Tagado nowy bogai , tawo udo turugadu . Akore .

Icare boecodure . Icare barogwa kododyre .

Dykejere uture tuwobe emuga kae , akore : Cegodo toro , nogware kugure , boe baado toro . Cegodo toro pawo pagagu aroe etawyje .

Icare rekodure etae (Ki Bakororo rekodure Tadugo ae , rekodure Butoregadu ae) .

Butoregadu atugore nowa tabo , Tadugo atugore irogody tabo . Padure okwa kajeje , iera ra paru kajeje , bure ra paru kajeje; mogajeje core .

Nowu uwie iera ra paru kigadure , okwa kigadure , bure kigadure , mogajejewy kigadure (nowa tabo) .

Nowu nowa tabowu iere Bai tôrorewy .

Nowu irogody tabowu iere Bai corewy .

Icare ere eiado .

Ere kiogoaro kogudo eidogajeje , ere kogudo ekera ra parugejeje . 

Ere Aroeceba kogudo etaora kajeje , ere tôro kogudo ekajeje .

Icare ere etudo bororo kae , ere ewuredo bororo keje ty .

Icare egogodyre . Tudumode bororo ji dykeje egogodyre , egore : M m m m m ... Cuku cuku cuku ...

Ekodo bororo ji ... Woe bororo paru kae ty , ere tamudo biega ty je .

Dykeje icare eture pugeje : Cuku cuku cuku ... Nowy aroe bure kae .

Icare egogodyre pugeje : m m m m m m ... Tuduwo pugeje .

Icare eture cuku cuku cuku . Egogodyre bororo ji jii ... Bororo paru kae .

Ere tuwuredo ty je , dykeje icare egore : M ... Tui tuwuredo dykeje…

Icare ere tôro kiwuje epiji , ere aroeceba ta etao piji , ere pariko kiwuje etao piji , ere kiogoaro kiwuje ekana piji . Ere jeto ty , nowy aroe ao keje .

Icare nowy Ki Bakororo makogodyre tuwiemagei , akore : Tarego bapo kae . Icare etaregodyre bapo tabo , ere maku etai . Tugarege eiamedy ai .

Icare eragodyre

Icare ere tura kado . Dykejere nowy aroe etuo kodo mato kuri , ure tumugudo ewure paru , icare ere toroe to pui ae , cimo pariko , tuwabo , ere makai .

Icare imadure tabo : No ... Nono hu ... Hu hu… !

Dykeje icare ure turagojedo tabo taci toro bato . Ure jeto tuieda keje .

 AROE BUTUROE
(Kie eno)

Boeco Paruji , Ki Bakororo uwadodyre , akore : Kodire iangoino , iorubodare Aroia Kurirewy akae . Akore : Kodire inagoino , iorubodare Okoge Ebowu akae .

Akore : Kodire inagoino , iorubodare Butoregadu akae .

Tagonagodyre tai tagado taerubo bogai duji . 

Dykeje icare ure togwa maedo eiamedy joki : Areme , ipare , ime eiamedy , akore : Tadudo taerubo kae .

Icare boecodure .

Icare barogwa kododyre , icare Iwagududoge eiamedy ure taodo toro iturato , kurugato , tuiorubo bogai . Ewogware toro jiii je .

Dykejere icare etaregodyre . Ee padure duru ru ru ru ru . Ere tudo nono jure ruture .

Etaregodyre bato . Meri jeture pagudu jitu tabo etaregodyre .

Eiamedy boe ere turugadu , emearydy awadure pudui taregody tabo .

Etaregodyre tuie ro tabo . Eegarere , emearydy awadure pudui , aroe emedure eiamedy uwabo tada kodi .

Ca ! Meri kodo jii ... Meri rore kroci pagaia joki (1 h) , dykejere icare ere cewu tuiorubo kowy .

Icare ere iado .

Dykejere icare ere co bu tuie kajeje , ere co jodo tugana kajeje (nonogo karega) , ere co jodo tubogora kajeje , ere jodo tuwure keje .

Ere nowy iwoi kodudu ere kogudo tugera ra paru gajeje , tuwure ra parugajeje , ere bu tuwugeje . Icare ere tudo turugadu .

Edure woe , Ki Bakororo muga keje .

Icare , meri jeture pae jaka keke (4 hs) dykeje icare Kie eregodyre etae . Ere tugeragu ei (nowu Iwagududogei) , ere emugudo .

Egore : Ca ! Taburedo ei , kidoguru tabo , kiogoagiri tabo , kaidaga tabo , irogody tabo , pawo eiado kuri je .

Icare ere tuwuredo ei , ere ico jodo ewugeje , oino eigo , woe awu aiga kae woje , eporuji , etogeaji , ekanaji . Okwa akirire . Ure oino awu ege keje , ere okwa akirirdo .

Ere kudu ito codo tai jamedy , ere okwa akirido jamedy .

Ere buturoe enoroe codo , ere okwa akirido .

Icare akedure , dykejere ere kaidaga kogudo ekana kajeje , ekera ra parugajeje , etoreagajeje , ere kogudo ekajeje , ere kogudo erajeri gajeje , ere kogudo ewure ra paru gajeje .

Nowu Buturoe areme , nowuge etogea kejere baku padure; nowy Buturue adugo tugudure nowy bakuji . Ere kidoguru corewy jodo nowy baku keje já já , ere okwa akirido . Dure padure Buturoe areme emo keje .

Nowu bakure iere “Buturoe Ewagu” , oino .

Icare akedure dykejere icare ere ewirido ... Ta ... Bororo kae .

Icare Ki Bakororore baporogu kiado ei : Cugu cugu ...

Du tonajire ekudugodyre , egore : M m m m m ...

Ure baporogu kiado ei pugeje : Cugu cugu ...

Du tonajire ekudugodyre : Ka ! Ka ! Ka ... !

Tuiamedy tabore ekudugodyre .

Nowu tugudugody akedu keje , egogodyre , egore : M m m m m ...

Boe egore : “Aroe Buturoe” oino ei , egore nono aroe egore kodi .

Egore : M m m m m ...

Ekodo bororo ji jiii ... Nowy tagoino dytabo , bororo paru kae .

Ere tamudo biega ty ... Dykeje icare eture pugeje .

Ekudugodyre baporogu kiaji .

Baporogu kiare : Cugu cugu cugu ... Dykeje ekudugodyre , egore : Ka ! Ka ! Ka ... ! M m m m m ... Tugodyi bororo ji jii ... Bororo paru kae .

Icare ere tuwuredo bororo paru keje pugeje .

Dykeje icare Ki Bakororore tôro kiwuje epiji , ure kaidaga kiwuje epiji , ure pariko kiwuje etao piji .

Ure etaimo . Ure ewirido nono aroe keje , ure etaimo .

Dykeje icare ere turagojedo . Icare ere togwamu boei , boe eiamedyji : Pf… !

Icare Ki Bakororo akore : Ca ! imedumage , iwage , tarego bapo kae , tawo maku Tugarege eiamedy ai . Pariko tugu eiamedy aoto , eragodywo tuiaduji .

Icare eragodyre .

Icare ere tura kado , dykejere icare aroe uo aregodyre . Kodo kuri , ure tumugudo ewure paru . Ere nowy cimo pariko , tuwabo , ere mak’ai . Icare imadure nowy enoroe tabo , akore : No ...no no hu ...hu hu ... !

Ure turagojedo tabo taci , cai tudui toro bato tabo kodi .

Ure turemo tabo tuwaito , ure jeto ty tuieda keje .

BUTUROE ENO BAKARU

Ki Bakororo ure marugodydoge ewarigu poboto . Nowy marugodydoge eiera Aroe Buturoe .

Ure ewarigu poboto , aiwore ei , uture epiji . Mearudae pegare ei .

Uture ewogai pugeje , aiwore ei , uture epiji .

Uture ewogai pugeje , dykeje icare jordu tuginoidure ei . Nonore icare ere karodo pudumi : Oinore oto jagirire .

Rekodure epiji pugeje tuiegare tabo , makore nowy tore Apiboregei , akore : Ecewu iro okudae ure karodo pudumi ! Akore .

Icare uture ewogai pugeje , aiwore ei . A ! Icare ere tuwure amagadudo oino .

Rekodure epiji , icare makore nowy torei , akore : Kurugugoe ! Ecewu kare ere tuwure towuje . Akore : Pawo eparudo .

Icare ure eparudo . Boe egore nowy oecereugei .

Icare uragodyre , akore :

Kurugugoe , mano ewure iroiore
Kurugugoe , mano etori iroiore
Kurugugoe , mano etogea iroiore
Kurugugoe , mano ekana iroiore
Kurugugoe , mano enogwa iroiore
Kurugugoe , mano ... iroiore
Kurugugoe , mano eiuba iroiore
Kurugugoe , mano etaio iroiore .

 AROE OKOGE CEREUGE
(Kie eno)

Boeco paruji Ki Bakororo uwadodyre , akore : Kodire inagoino iorubodare Tadugo akae .

Kodire inagoino , iorubodare Butoregadu akae . Tagado ia taerubo bogai .

Icare enudure . Icare barogwa kododyre . Icare Tadugo Butoregadu , Aroia Kurirewy , Kogebowu , egore : Marigu paduwo pawobe emuga kae .

Meri pagaia kejere icare eture toro . Eedure nono tuwobe emuga keje . Dykejere icare Ki Bakororo rekodure ewogai , Tadugo , Butoregadu ewogai , toro etuwobe emuga kae .

Kodure , ure turemo toro nowy Tadugo uwaito , ure tugera kogudo iera ra paru gajeje tuku , kodure apo toro nowy Ki Bakororo uwai kae . Ure mugudo ty kodo baa keje .

Rekodure pugeje , Butoregadu bogai pugeje . Ure turemo uwaito krai .

Akore : Mato , mato , mato ! Ure kogudo iera ra parugajeje . Ure turagojedo apo taci . Kodure jii ... Toro tuwaito ure turemo apo jii tuwaito , akore : Ca ! Etadugodo irogody tabo . Eporaire irogodyce , padure enogwa kajeje . Icare ere ekera ra paru codo , ere ewure ra paru codo (kare ekujagudo : eco nure rugadu) .

Icare ere kiogoaro kogudo ekera ra paru gajeje , ere kogudo eidogajeje , ere bu etaobaru keje .

Icare ere ciwaboe etoiaga bu ee keje , ere pariko kogudo etaogajeje . Icare ere tôro kogudo ekajeje . Ere pariko tugu etaoto .

Icare eture ebo bororo kae (5 hs) .

Ere tugera kogudo etoro kajeje ty . Ekodure ebo kuri , bororo kae . Ere ewuredo ty , bororo keje .

Dykeje icare egogodyre , agore : M m m m m ...

Ere ciemagu : cuku cuku cuku ...

Ekodure ... ere tuwuredo bororo paru keje pugeje .

Nonore icare Ki Bakororo ure tôro kiwuje epiji , ure kiogoaro kiwuje epiji , ure pariko ta etao piji , ure nowy enoroe bu aroe ao keje .

Ca ! Nonore icare etaimodyre . Ere taimo ty aroe keje .

Meri rekodu tabo icare KI Bakororo makogodyre tuwiemagei , akore : Imedumage , tagado pariko bogai , tarego bapo kae , tawo pariko , bapo , maku Tugarege eiamedy ai , eragodywo turegodaji . Icare eregodyre bapo kae , ere maku Tugarege etai , ere pariko tugu etaoto .

Icare eragodyre .

Icare ere tura kado , dykejere icare nowy aroe etuo aregodyre , kodo kuri , ure tumugudo ty , ewure paru .

Icare ere nowy toroe makai , ere nowy cimo pariko , nowy tuwabo , ere makai .

Akore : No ... No no hu ... Hu hu ... !

Icare eture toro taci tuwai kae .

 AROE BARU BARU , AROE KI ORO , AROE PARI
(Kie eno)

Boetojiwu , Aroe Baru Baru; rekodajiwu , Aroe Ki Oro; eregodajiwu , Aroe Pari .

Beore Aroe Maiwu merudo toro poboto , icare boere kare ewidody kuriicigodo apo .

Icare boere aroe ekudu arego nowy kare ebo , nowy Aroe Maiwu apo (meri rekodu tabo) .

Icare areme eregodyre aroe etogi . Areme eridure aroe etogi pudaboboe bogai . Icare ere tudugu nowy pudaboboeji , ekodure toro boetoji bato pudaboboe tabo : pudabowu kare ebo aroe etododai . Aroe ekodure eregodaji toiogwari tabo , tugudu tabo . Ekodure jii bato .

Iparedure turugadu tuwo bapo reko aroe etawarare ae .

Icare uture toro bapo tabo aroe etogi , bororo kae .

Icare Kaigu ure aroe ererudo bororo ji , cewu pari imoce .

Icare ere tugeragu nowy Baru Baruji : Ere tugeragu Birimodoji , ere tugeragu Meriri Baruji , ere edo pobe .

Icare ere ba kogudo ewure ra paru gajeje , era jerigajeje , ere ba kogudo eidogajeje . Ere ekedo ia baji . Icare ere etudo bai piji bororo kae .

Mare areme eerdukare ei , ere tuwaiporo rugadu mi .

Badojeba akore : Tagaiwokaba , aroere tuiagu tuiebu . Oinono Badojeba Bakorokudu akore tugudu tabo .

Ia pajepegadoge areme etoragudure , egore : Iaboe iaboe iaboe ...

Boetoji Aroe Baru Barudoge emagere ere tuiebu boetoji .

Egore : Baru baru ... ! Baru baru ... ! Tugodyi bororo ji jii ... Bororo paru kae .

Ere turemo baito pugeje jii ...

Aroere iogwarido ei : Wa… !

Icare ere tugeragu Ki Oroji .

Ere tugeragu Tadugoji , ere tugeragu Butoregaduji . Ere pureore .

Ere ba kogudo ewure ra parugajeje , ere kogudo era jerigajeje , ere ba kogudo ekajeje , ere ba kogudo eidogajeje , ekera ra parugajeje . Ere ba kogudo etaogajeje , ere ekedo ia oroji .

Icare ekudugodyre , agore : Wa… ! Wa… ! Wa… ! Wa… ! Wa… !

Egore oino tureru tabo . Ekedure ty ... Nowy baji (nowu kodoroji) .

Ekodure bororo ji jiii nowy tugudu tabo , nowy tureru tabo jiii . Eiore baito krai , toro pugeje .

Dykeje icare ere tugeragu nowy Pariji pugeje , nowy Butoregadu pugeje , mowu mitodu jire ere tugeragu pugeje . Icare ere nowy kodobo kogudo kajeje . Ere kogudo peagajeje , ere bu oreagajeje pudogi , ere ia kogudo itogajeje , iera ra parugajeje , ere kogudo ra jerigajeje . Ere ia tugu aorato gu tuku .

Nowure icare oroe bokware .

Dykeje , nowy Badojeba uwadodyre pugeje , akore : Kodire inagoino itore tagae , imugamage tagae ! Tagaokaba ! Aroere tuiebu tuiebu !

Dykeje icare rekodure aroei bai otoji .

Akore : U ... ! U… ! U… !

Dykeje icare ure tuiebu , kodo bororo ji nowy tago tabo : U… ! U… ! U… !

Kodure ... Ure turemo baito pugeje krai ! Meri rekodu tabo .

Dykeje icare aroe eke buture .

Aroe eke noidoia , eke meiawoe , eke mea borirewy , ewudure bai tada .

Icá ! Aroe Enogwagere ji . Icare aroe enogwage akedure , icare ere ika maku Bakorokudu ai . Ure togwa tugu ikato .

Ure akodo :	To ... To to to to to
   To ... To ... To to to to .

Aroe egore : M ... Wao… !

Ure akodo woje Itoboreto pugeje to ... To to to to . To ... to to to .


Aroe egore : M ... Wao… !

Egore : Pf ! Pf… ! Joruboji .

Boe jamedyji , boere kare ewidody kurido , boe erore oino , Aroe Maiwu apowu boe ero reno… Boere ki bito Aroe Maiwu apo , du nonore boe erore .

Nowu ure bitowu karo , nowy ure bitowu barogo , boe enure ui bitodu motuduuudo . Boe egore nowy oe jitudu boe o karo , o ki jitudu boe enure kodudo awu tuiegare , awu tui bito pagatu jewy karo , barogo jitudu kori .

Bo eegare peeemegarewy nure ema , Boe eegare moootudurewy nure ema .

Nowu tuiegare jamedy boe Boere barigududo , mare nowy Aroe Maiwu o karo , o barogo , emare boe eegare peeemegare ji .

Du jire boe erore oino nowy Baru Baruji , nowy Ki Oroji , nowy Pariji .

 AROE TORO
(Kie eno)

Meri rekodu tabo , Bakororo akore : Pawo Aroe etawyje .

Icare Aroia Kurirewy ure tugera bu Ki Bakororo ao keje , akore : Aroe eiagu tugera to , tuwure to motoji , ba tabo , tumeduia joki , tuge apeo kodu , akó kodu awadu tabo .
Icare nowy Ki Bakororo makogodyre , akore : 

Kodire inagoino , iedagamage Badojebage Cebegiwuge tagae toro , tabadure toro , iwadarygodyre tagae toro !

Kodire inagoino , iedagamage Badojebage Cobugiwuge tagae toro , tabadure toro , iwadarygodyre tagae toro !

Kodire inagoino , iedagamage Kie Cebegiwuge Cobugiwuge tagae toro , tabadure toro , iwadarygodyre tagae toro !

Kodire inagoino , iedagamage Kie Cobugiwuge Cobugiwuge tagae toro , tabadure toro , iwadarygodyre tagae toro !

Kodire inagoino , iedagamage Bok . Ec . Cebegiwuge Cobugiwuge tagae toro , tabadure toro , iwadarygodyre tagae toro !

Kodire inagoino , iedagamage Bok . Ec . Cobugiwuge Cobugiwuge tagae toro , tabadure toro , iwadarygodyre tagae toro !

Kodire inagoino , iedagamage Bakoro Ecerae Cobugiwuge tagae toro , tabadure toro , iwadarygodyre tagae toro !

Kodire inagoino , iedagamage Boro Ec . O Ecerae Cobugiwuge tagae toro , tabadure toro , iwadarygodyre tagae toro !

Kodire inagoino , iedagamage Paiwe , Apiborege Cobugiwuge tagae toro , tabadure toro , iwadarygodyre tagae toro !

Kodire inagoino , iedagamage Aroroe , Iwagududoge Cobugiwuge tagae toro , tabadure toro , iwadarygodyre tagae toro !

Kodire inagoino , iedagamage Iwagududoge Ceb . , Ar . Ceb . Cobugiwuge tagae toro , tabadure toro , iwadarygodyre tagae toro !

Akore : Iedagamage , pawo aroe eerdudo , pawo aro edo tugera to , tuwure to motoji , ba tabo tumeduia joki .

Akore : Iworo kuru , iworo betu , iworo okwabagudu , iworo otaku paru tabo .

Kodire inagoino , inodowu Tadugo akae , akonagodyre ai amugudo aiadu paru jituj .

Kodire inagoino , iorubodare Butoregadu akae , akonagodyre atui aiadu kae duji . Kogudo akanagajeje , apogoragajeje , akaogajeje . Oia codo ai .

Kodire inagoino , iorubodare Baitogogo akae , akonagodyre atui aiadu oto tabo bato duji . Oino .

Icare egore : M ! M m m !

Dykejere icare ere bapo reko tuiorubodare Kaigu ae . Ure tugera tugu nowy bapoto : ju tuku , ju tuku , ju tuku .

Akore :	Bakoro oiado toroji
   Itobore oiado toroji
   Ke oiado toroji
   Aroia oiado toroji .

Icare boecodure dykejere icare roia remawu epa uragodyre .

Aroia Kurirewy uragodyre , nowy Ki Bakororo uwobe areme ebo , jii barogwa kodody kae .
Barogwa kodody kejere icare Ki Bakororo ure Tôro Paru ko .

Akore : Bakororo pijina mato kurio cedoworo aicoio akaru kae .

Ipare egore : A… ! A… !

Meri rutu tabore icare eture kae . Ecerae eiamedy rore taci toro iturato , nowy noidoguruto oro bogai .Icare ere tugeragu ji . Oinore erore ji . Ere oro kado , ere nowy oro rawyje cira piji . Icare ere kogudo . Ere tado kodudu bogai nowy tôro kogace . Ere tado pagaji ikuredu bogai , nowy toro okwa jowo to , koguwo tabo .

Icare akedure , dykejere icare eture tabo .

Egore : Marigu ! Marigu !

Ekodo tabo , ere iogwarido , egore : A… ! A… ! Kae ! Kae !

Tuiegare tabo turerugodymode nowy tôro tabo duji .

Ca ! Icare etaregodyre tabo bato . Ere barigu buru buru buru bai otoji .

Egore : Bapo reko ! Bapo reko !

Are bapo reko , ere maku Kaigu ai . Icare makore toro pugeje .

Akore :	Ho o ...
   Bakoro oiado toroji
   Itobore oiado toroji
   Ke oiado toroji
   Aroia oiado toroji .
   
Dykeje icare eture ba okwaji . Ere iogwarido : E ... !

Ere ira barigu baiporoto tujemage etae : A ... ! A ... !

Akedure dykeje icare badojeba Bakorokudu ure ba reko Ki Bakororo ae . Icare Ki Bakororo muragodyre pugeje .

Akore :	Hi i ...
   Nowy aroe tuieduia Bakororo Itobore pijina mato .
   Oro kigaduio cedoworo aicoio cedoworo akaru akae . 
   (Tugedui ba jitu tabore akoino nowy Toro Paruji .)

Egore : E ... ! E ... !
Akore : Inowu Bakoro Ekureudo , inowu Owoio Ekureudo , Akiradu aiagu kurio cedoworo oro kigaduio , cedoworo aicoio akaru tugu cei . Akaru tugu cei .

Egore : A ... ! A ... !

Akore : Inowu Jure Ekureudo , inowu Kaia Ekureudo , Akiradu aiagu kurio cedoworo oro kigaduio , cedoworo aicoio akaru tugu cei . Akaru tugu cei .

Egore : A ... ! A ... !

Akore : Inowu Okoge Ekureudo , inowu Cibae Ekureudo , Akiradu aiagu kurio cedoworo oro kigaduio , ceodoworo aicoio akaru tugu cei . Akaru tugu cei .

Egore : A ... ! A ... !

Akore : Inowu Bakoro Ekureudo , inowu Boro Ekureudo , Akiradu aiagu kurio cedoworo oro kigaduio , cedoworo aicoio akaru tugu cei . Akaru tugu cei .

Egore : A ... ! A ... !

Akore : Inowu Owoio Ekureudo , Akiradu aiagu kurio cedoworo oro kigaduio , cedoworo aicoio akaru tugu cei . Akaru tugu cei .

Ca ! Cerae enodo pa reno .

Dykeje icare Tugarege pugeje .

Ki Bakororo akore : Ocemaga Aije Ekureudo , ocemaga Butore Ekureudo . Akiradu aiagu kurio cedoworo oro kigaduio , cedoworo aicoio akaru tugu cei . Akaru tugu cei .

Dykejere icare Ki Bakororo ure tumugudo kaia rogu keje , ure tugeragu to kaiwara roguji , icare ure to nowy tuga jeji pa pa pa .

Akore :	Owo owo owo 
   Oceiare uwaraiareu
   Owo owo owo . 
   
Egore : A… !

Akore :	Owo owo owo 
   Oceiare awaraiareu
   Kuje ewo pego tugu cei
   Owo owo owo . 
   
Egore : E… ! E… ! E… !

Akore :	Owo owo owo
   Ime ime ime ime
   Turegodyiagu nonogo pego kae
   Turegodyiagu Kidoguru pego kae
   Turegodyiagu Kuje ewo pego kae
   Turegodyiagu Parigogo ewo pego kae
   Turegodyiagu Korao ewo pego kae
   Turegodyiagu Kuno ewo pego kae
   Turegodyiagu Kuritaga ewo pego kae
   Turegodyiagu Manopa ewo pego kae
   Turegodyiagu Anago ewo pego kae
   Turegodyiagu Ore ewo pego kae
   Turegodyiagu Kido ewo pego kae .

Egore : E… ! E… !

Nonore icare ure tamudo . Icare ure tugeragu cewu kodoroji pugje , ure maku Bakoorokudu ae .

Akore :	Okoge Bakororo ogwari
   Okoge Kujagurewy ogwari .
   
Akore :	Hu u ... U ... U ...
   Jemi jemi jemi
   Tugo paru batojebage
   Tugo utu batojebage
   Tugo okwa utu batojebage
   Tugo jipa utu batojebage
   Tugo aio utu batojebage
   Okoge Bakororo taregody nace roga mato
   Jemi jemi jemi .
   
Egore : A ... ! A ... !

Icare ure tugeragu kodoroji pugeje .

Akore :	Hu u ... u ... u ...
   Jemi jemi jemi jemi
   Tugogaru okwa batojebage
   Turiguru okwa batojebage
   Turiguru jipa batojebage
   Okoge Jerigiare , Okoge Poioworewy taregody nace erogace mato
   Jemi jemi jemi jemi .
   
Egore : A ... !

Ure maku Kaigu ai pugeje , du tugedui kodoro jitu tabore .

Akore :	Hu u ...
   Butuguradu akurudo imo acirirewy aio uce , aio uce .
   
Egore : A ... ! A ... !

Akore :	Butugoradu oro akurudo imo acirirewy AIO UCE , AIO UCE
   Jemi jemi jemi jemi
   Tugogaru okwa batojebage
   Okoge meririe taregody mace , erogace mato
   Jemi jemi jemi jemi .
   
Ere kodoro maku Aroia Kurirewy ai pugeje . Aroia Kurirewy ure Jirie Enogwari ko pugeje .

Akore :	Wuru wuru wuru wuru wuru
   Uiorigiga padure Mekugori otogajejewy arowe baire jirie tagi .
   Arowe baire jirie tagi . Wo… !
   
Akore pugeje : Uiorigiga padure Mekugori otogajejewy arowe baire jirie tagi , taiagu taiodo iceba itaora okorirewy , iceba ikuri okorirewy , icebaiedawu okorirewy bukeje toro , taeduia kaie toro . Wuru wuru wuru wuru . A… ! Gae… !

Ure kodoro maku Ki Bakororo ai pugeje

Du akore :	Iie , iie , iie iie
Kuruguga etaciri aredu , Bakuguma etaciri aredu
Ocemaga Iriorodo , ocemaga Mairugorodo
Pudumiiagu turerugodyiagu tore tuwage etoworo paru tabo , etoworo oto tabo .
Iie iie iie iie iie .

Egore : A… ! A… !

Akore :	Iie , iie iie iie iie !
   Ocemaga eke bure torireu
   Ocemaga eke iera torireu
   Ocemaga eke bia paraparareu
   Ocemaga eke eno paraparareu
   Eragoje mato .
   Iie iie iie iie iie !
   
Egore : A ... ! A ... !

Toro paruia reno .

Awu boe era tonaji , ipare ere toro pemegado . Ere rawyje cira piji , icare re kogudo . Nowy tui kogudody jire boe egore okwabora , okwabora’ oino .

Egore : Iparere toro okwaborado .

Egore : Toro okwabora kejere ipare eedure .

Egore : Toro okwabora jire ipere eroino .

Egore : Toro okwabora jire ipare ekera roino .

Oinore egore turedodyi tumedage ewiagai dytabo .

Awu akedu kejere , icare iparere tuiejiwudo . Nonore icare ipare eture bato tuwobe etae , ewo tubemegado , ewo tugujagudo , ewo tuiejiwudo ewo toroe tugu pudui .

Du tonajire icare nowy uragodyrewy uragodyre nowy Toro ukeroiaji .

Akore :	Arigao kododywo cega mato
   Arigao tuwoie tuwororo Arigao Bororo iogodydo .

Agore : A ... ! Tuiedui ba tada .

Ukare tubemegadowugere ere iogwarido nowy uragodyrewy ui tura kado dykeje ty tu ty tyje .

Icare meri aregodyre pagudu oto kae du jkeje icare ipare emagogodyre puwogai bato .

Egore : Tadudo baito ... Tae mejodo kidoguru keje ...

Icare ere tudo pui .

Egore : Bapo reko ! Kaiwara reko ! Baporogu reko !

Egore : Icá ! Marigu !
Icare iparere boedo turugadu .
Egore : Icare pare boedo turugadu . Marigu !
Ere tuiebu bai piji , dytabore egore : E ... E ... E ... Tudu tabo .
Ere tudo nono jure ruture ... Bororo oia kajeje , Aije muga kae .
Oinore boe ekure ei tuiebu duji .
Boe etaiwore , egore : Tagaiwodo ! I ! Care etu tabo !

Etuomage eture eregodaji tuwo eno Toro kogudo ekajeje .

Nowu etuomage etaregodyre , egore : Icá ! Mato ! Mato mato mato !

Ere kogudo ekajeje , icare ere oto kado ewureji . Icare ere akedudo . Ere pariko tugu etaoto .

Dykejere icare bapo epa ure tugera tugu to : Kui kui kui kui .

Akore : Bakoro arowe ! Bakoro Arowe !

Taduiagu mato bororo Aije kae , tarerugodywo Toro tabo . 

Icare cewu ka , kaiwara , baporogu , ere kiado ei , ere ia Toro barigu etaoto kuri tuku (kaia , baporogu epage etaoto) .

Jire boe egore TORO EPARA KEJEWU .

Icare eture ebo . Aroia Kurirewy uture ebo kaibora tabo . Butoregadu uture ebo baporogu tabo .

Eture enodo tabo bororo kae .

Egore : Ae ... Ae ...

Aroia Kurirewy ure kaiwara to nowy kaia keje pa pa pa je .

Butoregadu ure baporogu kiado cuku cuku cuku . Oino etododai .

Etaregodyre bororo kae ebo dykeje , icare tugera rakojedo baporogu tabo tuki tuki tuki .

Agore : Ae ... Ae ... Ae ... Ae ... Ae ... A ... A ... A ... !

Etaregodyre kuri tuku aroe ao kae , icare ere tuwirido .

Icare MARENARUIE todure eiedu ituiaga Paru todure ei (Toro ukeroia) .

Egore : Marenaruie tagi kama cero maidoce , meri uporuia birigodyia taregodyia awugeje .

Nowu jire eragodyre . Nowy jire egore ei .

Dykejere icare Aroe Etawarare ure ererudo .

Ure ererudo puibagi , puibagi , jii je . Ereru nure Toro tabo .

Etagedu kejere icare aroe eke buture .

Icare ere tugeragu nowy Ki Bakororoji , ekodo apo kuri ... Toro .

Ere iera bu aroe ao keje ty . Egore : Mareo ! Mareo mareo ! Aedaga reo , acarugo reo , akeroia reo , aparuia reo . Oinore arore ji , oinore akagore ji .

Akore : No ... No no hu ... Hu hu ... !

Icare ure tugeragu todowuji , todowu Tadugoji . Ure iera bu aroe ao keje . Icare ure tugeragu todowuji pugeje (todowu Barogo Bororoji , Bok) , ure iera bu keje ty .

Akore : No ... No no hu ... Hu hu ... !

Icare akedure .

 AROE JEWARE , AROE KAGAE KAGAEDOGE .
(Badojebage eno)

Bakorokudu , Arua , Oca Kudurewy , enure tugeragu bapoji .

Boe ewadodykare .

Meri 3 hs keje icare ere tugeragu Tugaregei jao .

 Ere tugeragu Kurugugaji , ere tugeragu Meriri Baruji , ere erego tuwobe emuga kae , woje , Apiborege ewai kae .

Ere baiga maku etai , o ika maku etai . Ere pariko tugu etaoto .

Icare eregodyre pugeje nowuia Meririo Baru ae pugeje , ekodo apo ty woje uwobe Paiwe emuga kae pugeje .

Ere tugeragu taci butoreji , ere jodo keje tuku , ere iku oreado oino , ere kogudo tuku . Ere maku ai , ere pariko tugu aoto , Meriri Baru , Paiwedu , nowy jire boe egore Paiku , Aroe Paiku .

Nowu o ika makudure aiwuge , nowuge rugadure boe egore : Aroe Kagaekagaedoge , oino .

Bakorokudu koiare ure tugeragu ei . Bakorokudu uiedagamagei .

Ure tugeragu Birimodoji , kodo apo , nowy Birimodo uwobe ewai kae .

Ure mugudo nono tuwai tada .

Kodure Mano Kurirewy ae , ure tugeragu ji , kodo apo ... Uwobe ewai kae pugeje . Ure mugudo ty nowy Mano Kurirewy uwobe ewai tada .

Ure tugeragu taci aragoji , ure jodo tuku keje .

Ure tugeragu taci arago aturuarewy ji , ure jodo tuku Birimodo keje .
Icare cewu Kagae Kagaedoge ekudugodyre .

Birimodo ,Kudugodyre , akore :	Kaga kaga ga ga ga gae 
   M m m ... Toro tuwai tada ...

Dykeje icare Mano Kurirewy kudugodyre pugeje .

Akore :	Kaga kaga gae ga ga ga gae 
   M m m ...

Dykeje icare cewu Jeware ekudugodyre tuwai keje pugeje (Apiborege ewai keje) .

Mare eiamedy kudugodykare . Kurugugare kudugodyre mito ty je .
Nowu metuia Meriri Baru kudugodykare .

Parikore jamedy imo rema ty je .

Icare nowy Kuruguga kudugodyre .

Akore :	Kaga ga ... E . Kaga gae ... Ka gagagagagae !
   Kagae kagae ga ! 
   M m m ...
   
Eiamedykare eregodykare : Emeru nure goro goro awaraji , toro bororo kae .

Etu nure ei pobedu , mare Kurugugare kudure ty je . Meriribaru kudukare : Meru nure goro goro ... Nowy Kuruguga rekodaji .

Dykeje icare Meriri Baru kudugodyre pugeje . Nowure icare rerugodyre , nowure icare ure tudo motoji , akore : Pai ku ... Pai ku ... Pai ku ... Joku ku ... Joku ku ...

Icare kudugodyre , akore :	Kaga kaga gae 
   M m m ... Tudu tabo cuku cuku ...
   Bororo keje , tugedui butore jitu tabo .

Rerugodyre , butore akore : Cuku cuku cuku ...

Rerugodyre , bure akore : Tr tr tr !

Turerugody akedu keje , kudugody kudugodyre .

Nowu iere “Aroe Paiku” .

Iage eedure bai tada , baimanagejewy tada . Nowuge emagare . Nowuge ewabore mito ty tu ereore . Ecarae eiamedy : Kie eiamedy , Bokodori Ecerae eiamedy , Bakoro Ecerae eiamedy . Tugaregedu mito ty je (Mano Kurireu) , ure mito ty eto . Dure iere Bakarae Eimejera . Iere Bakarae Etuo . Nowy orere ewabore tuiamedy boe etai ... Nowy ore ekudugodyre , ere nowy tuwabo kiado jamedy .

Ere nowy tuwabo kiado cuku cuku cuku , nowy tugudu reore tuiamedy tabo .

Nowu etuo rugadure iedure arago aturuarewy ji . Ure bu paci tumogajejewy , dytabore rerugodyre nowy tore etododai . 

Nowu ore ewure akore : Br br br… ! Rekodaji .

Nowu ewabo akore : ca ca ca ca , nowy ewure ako reore .

Nowu etuo akore :	Iporai bioro wa wo io ...
   Oi… ! Itaria meri bioro wa wo io ...
   Oi ... ! Itadu meri bioro wa ao io ... Oi… !

Nowu ore erare apo nowy ukeroiaji , egore :

Itadu meri bioro wa wo io ... Oi… ! Oi… ! 
Egore tugodyi bororo kae , bai piji , nowy tuo rekodaji .
Nowu Birimodo icare kudugodyre pugeje : Kae gae ... Ga ga ga ga gae !
Rekodu nure . Rekodu rakaguragare rugadu .
Ure nowy to arago roto oino .
Ture tabo bororo kae .
Kodure bororo ji , bororo paru kae .
Ure tuwuredo ca ! Akore : M… !

Dykeje icare cewu Mano Kurirewy padure bai kajeje pugeje (tuwobe ewai kajeje jetu pugeje) tugudu tabo .

Akore : Kagae ga ga ga ga gae ! 

Nonore icare ure to arago oto aiwore tododai ture tabo .

Kodure bororo ji tumana Birimodo meki , akore : M… !

Dykeje icare Mariri Baru padure tuwobe ewai kajeje pugeje , tugudu tabo pugeje , mare kudugodyre nono tuwobe ewai tada tudumodedu paru keje , akore :
   
Pai ku ... Pai ku ... Pai ku ...
Juko ku ... Juko ku ... Juko ku ...
Rerugodyre tr tr tr… !
Ure tuiebu . Kodure cuku cuku cuku tuwobe etawaraji , toro bororo kae .

Dykeje icare ecewu Kuruguga uture pugeje . Kodure goro goro goro .
Kudugodyre : Kagae kae ! Kagae kae !

Dykeje akore : Kagae kagae gae ! Kagae kagae gae ! M m ...

Kodo jii ... Bororo kae , aregodyre bororo kae , kodure bororo ji jii ... Bororo paru kae . Ure tuwuredo ty ... nowy tumedage emegi , akore : M… ! Tui tuwuredo dykeje .

Dykeje icare Birimodo rekodure pugeje , bororo ji pugeje , cewu tagoia tabo . Akore : Kaga gae gae ga ga gae Bororoji jii ... Bororo paru kae . Akore : M… !

Manobaru rekodure pugeje , akore : Kagae kahae ga ga ga gae bororo ji jii ... Bororo paru kae . Ure tuwuredo ty ...

Dykejere Kuruguga uture pugeje goro goro goro bororo ji , tugudu tabo . Akore : Kagae gae ! Kagae ga ga ga gae M m… ! Tumerui goro goro goro goro bororo ji dytabo . Ure tuwuredo bororo paru keje ty .

Dykeje Mano Kurirewy uture torebo pugeje .

Akore : Oi… ! Je dykejere nowy ore ekudugodyre .

Egore : Kagae ga ! Kagae ga… !

Ewabo kiare tuku tuku tuku , nowy ekudu tonaji . Ekodo bororo ji pugeje jii ... Nowy tagoia tabo .

Egore : Iporai boiro wa ao io ... Oi… ! 

Icare etaregodyre bororo paru kae .

Dykeje icare ere nowy to arago , nowy cimo pariko , nowy tuwabo , nowy tuwaiga , nowy tuwudore ere maku nowy Bakorokudu ai , Arua ai .

Icare ere jeto ty nono aroe ao keje .

Eimadure tabodu akedu keje emagore tuwiemagei , egore : Imedumage , iwage , bapo maku Tugarege etai , eiamedy ai , eragodywo tuiaduji .

Icare eragody akedure , dykejere nowy aroe etuo aregodyre , ure tumugudo ty ewure paru . Icare ere nowy toroe mak’ai .

Icare imadure tabo , akore : No ... No no hu ... Hu hu ... !

Icare uture tabo tuwai kae , icare ure jeto ty tuieda keje .

 AROE BAKARAE
(Badojebage eno)

Nowuge Boe ewadodyre boeco paruji .

Oca Kudurewy (Bad . Cob .) uwadodyre , akore : Kodire inagoino , imana Kaigu (Bok . Ec . Cob .) akae . Akado aerubo bogai .

Akore : Kodire inagoino , imana Barogo Bororo (Bok . Ec . Boiad .) akae . Akado aerubo bogai .

Akore : Kodire inagoino , imana Brameri (Bok . Ec . Boiad .) akae . Akado aerubo bogai .

Akore : Kodire inagoino , imana Ino Kuri (Bok . Ec . Ceb .) akae . Akado aerubo bogai .

Akore : Kodire inagoino , imana Torobaru (Ki . Cob .) akae . Akado aerubo bogai .

Akore : Kodire inagoino , imana Kudoro (Ki . Boiad .) akae . Akado aerubo bogai .

Akore : Kodire inagono , imana Ki Bakororo (Ki . Ceb .) akae . Akado aerubo bogai .

Akore : Tagado taerubo bogai , tagiogowo ca kuri je .

Akore : Kodire inagoino , ituie Arogiareudo (Bok .Ec . Cob .) akae . Atudo ca aerubo bogai .

Icare enudure .

Icare barogwa kododyre . Dykeje icare Oca Kudurewy (Bad . Cob .) , Arua (Bad . Ceb .) Bakorokudu (Bad . Boiad .) , ecerae eiamedy ure tudo pui Oca Kudurewy uwai kae .

Nowu aroere icare Boe eedure ebo baawadu keje tuiogora keje .

Icare eregodyre nowy eimejerage ewogai boetoji . Ere cewu aredu arego boetoji . Ere nowy uwuri arego boetoji (uwuri Kaigu) .

Dykeje icare eregodyre eiadu bogai . Icare ere to pui Oca Kudurewy jokorai . Icare ere etagedudo mato .

Dykeje icare ere etaipo pemegado tuiamedy tabo , badojebage tuiamedy tabo ere etaipo pemegado .

Icare ere nowy etaipo pemegadody akedudo . Ere Kie , Bokodori Ecerae eiamedy aipo pemegado , Bakoro Ecerae eiamedy aipo kogudody pemegado .

Icare ere nowy etaipo pemegadody akedudo .

Nowu etaipo raire , du ure nono awu raire . Koere upore tabo : koe tabore ere kogudo . Aere kogure etaora kajeje , etaipo tabo .

Kiogoaro kogure woe etaipo kajeje , etaobaru keje . Ia kogure etaipo oto keje . Icare ere nowy ciwaboe etoiaga bu ee keje .

Icare ere cewu aredu pemegado pugeje . Ere akigu , ere koe , ere bokodori inogi , ere juko bu , ere bu ecewu aredu keje . Ere kiogoaro kogudo itogajeje , iera ra parugajeje . Ere kiogoaro bu aobaru keje . Ere pariko kogudo aogajeje .

Ere baku enawurewy bu okea keje .

Ere iedo aroe etugoji .

Ere tôro kogudo kajeje . Ere ciwaboe etoiaga bu je keje . Ere meriri bu kudu keje , ciwaboe etoiaga uporu keje .

Nowu meture ao tadawu pariko iere pariko okogerewy , moture okoge motu reore kodi .

Erore ino nowy uwuriji (Kaiguji) jamedy; ere kiogoaro kogudo aipo paru kajeje , ere ia kogudo aipo oiado , ere ia kogudo aipo oto keje . Ere nabure oburugu tugu nowy aipo ototo . Ere kiogoaro kogudo itogajeje , iera ra paru gajeje . Ere butore mak’ai : Ere iedo butoreji .

Ere tôro kogudo kajeje pugeje . Ere pariko tugu aoto pugeje . Nowy imo pariko jire egore pariko kudoroeiarireu’ , oino nowy imo parikoji .

Icare eregodyre Tadugo ae , ere tugera kogudo iera kajeje , ekodo apo kuri bororo kae , ere rakojedo tuku , aroe ao keje . Ere pana jodo tuku keje .

Eregodyre Ki Bakororo ae . Ere pariko tugu aoto tuku . Eragojere ty pumegi ty oino , aroe ao keje .

Dykeje icare ere tôro kogudo nowy makareuge ekajeje . Ere etaipo kogudo kogudo ataora tabo . Ere pariko tugu etaoto . Ere kiogoaro kogudo eidogajeje , ekera ra parugajeje . Ere ciwaboe etoiaga udo nono eiamedy reore . Icare ere toro upodo ebo . Kogudo ekajeje . Icare ere eiado , ere etagedudo .

Dykeje icare eregodyre nowy Ki Bakororo ae , eregodyre nowy Tadugo ae , egore : Ca ! Ino ei .

Mare ere eerydywado marigudu , kodire ewogwakare boeto .

Dykeje icare Ki Bakororore tugera bu taobarugajeje , tui tuie towubo baruto dytabo .
Tadugore tuie towubo baruto jamedy . Ure cewu pano jodo togwato , dytabore ure tado baruto .

Nowu Ki Bakororo , nowy Tadugo ere turodo bega bega bega , taiwo tabo baruto .

Nowu Ki Bakororo akore : Imo ho u ! (20x) , oinore ure tuie roto baruto , nowy tagoino dytabo .

Nowu metuia Tadugo , ure cewu pana akodo . Ure akodo : kugu kugu kugu kugu ... Nowy tumeduia ura tonaji .

Dykejere cewu Bakarae eture : Ere pobe ty je , ere tugana pemegarewy bu togudugajeje , tugudu tabo : Ka ! Ga ga ga ga . Egore : Kodo bororo kae !

Eiemagudure bororo kae tododai .

Ekodure bororo ji ... Nowy eiemagudu tabo bororo paru kae .

Ere tuwuredo ty ... egore : M… ! Nowy Ki Bakororo , nowy Tadugo ekujiagi .

Dykejere cewu Kaigu , cewu Arogiareudo icare eregodyre pugeje , mare tododaire eiemagudure . 

Egore :	Hu hu ... Io ho ... Ho ...
Hu hu hu hu ... 
Io ... ho ... 
Io ho ho ... Ho o ... 

Tui ciemagu dytabore eroino .

Nowu etaregodyre ureore oragudure ty ... Oragudure ty ... Nowy tore ewugeje .

Akore : Iage etaregody pugeje . Ga ! Ba ! ga !

Nowu urarewy uragodyre nono . Dykeje nowy metuia ure pana akodo nowy tumeduia ura meji . Ure nowy pana akodo : kubu kubu ...

Nowu metuia akore : Imó ho ! Imó ho ... !

Nowu etuo Kaigu akore :	Hu hu u ...
   Io ... Ho o ... Ho o ...
   Io ... Ho o ... Io ho o ... Io ...
   Ino ... Wu Ino o wu ... Arinao koiaiu
   Ino ... Wu Arinao koiaiu akuriae jawareia ho o ... Jaware ...
   M m m ...
   
Nonore akore ty tu ty , nowy tore etaregody keje .

Nowu ia metuia Ki Bakororo akore ino jamedy .

Nowu etuiorubodare (Tadugo) akore ino jamedy nowy tuguie panaji , akore : Kugú kugú kugú ...

Nowugere icare eedu rakare bororo keje , nowugere eedu raire bororo keje .

Etagedure Oca Kudurewy jokora piji , dykejere icare eiamedy ure ciemagu bororo ji pobe .

Dykeje icare tôro kiwujedure epiji , dykejere icare kiogoaro kiwujedure epiji , dykeje icare pariko tadure etao piji , dykejere icare cewu taipo kiwujedure etao piji .

Enure eerdu amado boekoriji .

Icare ere jeto nono aroe ao keje .

Icare Kaigu , Barogo Bororo , Barameri , Poruiepa , Aromerere , Koiwa Aogejewy , icare ere bapo maku Tugarege etai , Tugaregewo bapo bu nowy aroe enoroe bukeje .

Icare ere KIDOGURU PARA , ere ROIA GIGUDU to .

Icare eragodyre , eragodyre , dykeje icare ere akedudo , icare ere tura kado .

Dykejere cewu aroe etuo aregodyre , kodo kuri , ure tumugudo ty ewure paru . 

Icare ere toroe to pui ae , bapo to pui ae , pariko to pui ae .

Ca ! Oikare imadure tabo , akore : No ... No no hu ... Hu hu ... !

Dykeje icare ure cedo toro tabo , ure jeto ty ... Tuieda keje .

AROE BAKARAE ENO BAKARU

Aroe egore :	Aroe cegireo . Aroe Bakarae cegireo .
   Aroe cegireo . Aroe Jeware cegireo .
   Aroe cegire . Aroe Ke cegireo .

Ca ! Egogodyre : M m m m m ...

Icare eture bato , enure tugody awadure bato tugudutabo . Mano piji (kuruga piji) etaregodyre .

Icare Oca Kudurewy rekodure etogi mea tabo , akore : Tarodo po ei , tagonagodykare ei , imire itonagodyre ei…

Ure tuiebu bai kae jii ... Ta ! Etogi . Kodo ... Etae , akore : Tagimejera pa ?

Egore : Pagimejera reo !

Ure to mea jodo jagi ji .

Agore : Kakoduwu boe akiba aroino ? Kakodiboe tagiba tagaregodyre ?

Ka kodiboe tagiba tabadure boe kajeje ?

Icare nowy eimejera (Bakaraedu) akore : Boe kodiboe cegi karega cedaregodyre . Bo kodiboe cegi karega cenododyre . Boe kodiboe cegi karega cebadure boe kajeje (akore nowy Oca Kudurewy ji) .

Akore : Aroe cegire ceroino , aroe cegire cenagoino , aroe cegire cenododyre , aroe cegire cebadure boe kajeje . Aroe Bakarae cegire ceroino . Akore oino .

Dykeje icare nowy Oca Kudurewy ure todomo kajeje : M ... !

Inaire taroino tai , inaire tagagoino tai . Imire itonagodymode tai . Du kodire boe eekuigamode iroi tai ebo duji .
Icare ere tumagu ai ty ...
Du kodire roino ei jiii ... Oino rugadu .

 AROE OKOGE BAKORORO , OKOGE KUJAGUREU
(Badojebage eno)

Bakorokudu uwadodyre Aroia Kurirewy ae , akore : Akado aerubo bogai .

Arua uwadodyre Mano Kurirewy bogai , akore : Akado aerubo bogai .

Icare barogwa kododyre , meri jeture 7 hs keje , dykeje icare Bakorokudu uture tuwobe emuga kae , Arua uture tuwobe emuga kae .

Emagore tuwobei , egore : Boe baado ! Ceregodywo pagagu aroe etae .

Icare ere kodo baado . Dykeje icare eregodyre etae .

Bakorokudure tugera kogudo Aroia Kurirewy iera ra parugajeje , Aruare tugera kogudo Mano Kurirewy iera ra parugajeje .

Icare ere ekujagudo , icare ere eporaido ico tabo , ere enogwa codo . Ere ekera ra paru codo , ewure ra paru codo . Ere nowy Okoge Bakororo (Aroia Kurireu) momo codo pobe tuku .

Nowu Okoge Kujagurewy (Mano Kurireu) uporai bokware : Kujagu mae nure .

Icare ere tôro kogudo ekajeje . Ere kiogoaro kogudo ekana kajeje , ekera ra parugajeje . Ere akigu bu ewogeje , ere batagaje bu ewugeje , ere bokodori bu ewugeje . Icare ere pariko kogudo etao kajeje . Icare eture ebo bororo kae . Ere ewuredo bororo keje ty .

Icare egogodyre tuduwo . Egore : M m m ...

Dykeje icare eture : Cuku cuku cuku , tui ciemagu dytabo .

Ere tuwuredo nono aroe ao keje , ere tamudo biega ty je . Dykeje icare eture pugeje : Cuku cuku cuku . Nowy turoia jire emaragodyre emaragodyre ty tu rugadu .

Ca ! Icare ere ciemagu pugeje : cuku cuku cuku . Ere tuwuredo nono aroe bure keje .

Dykeje icare eture pugeje : cuku cuku cuku , tudui rugadu dytabo .

Ekodo jii ... Nowy tugoda paru kae . Ere tuwuredo ty aroe ao keje .

Dykeje icare ere tôro kiwuje epiji , ere pariko kiwuje etaora piji , kiogoaro ere kiwuje ekana piji . 

Icare akedure , dykeje icare Bakorokudu , Arua , emagogodyre tuwiemagei , egore : Tarego bapo kae !

Egore : Bapo maku Tugarege eiamedy ai , eragodywo tuiaduji .

Icare eragodyre .

Eragody akedure , ere turagody kado . Icare aroe uo aregodyre , ure tumugudo ty , ewure paru . Icare ere nowy toroe to pui ae . Ere pariko , bapo , ere mak’ai .

Icare akore : No ... No no hu ... Hu hu… !

Icare uture tabo jii ... Toro tuieda kae , ure jeto ty tuieda keje .

 AROE BOKUMODOGE
(Bakorokudu , Arua , Oca Kudureu)

Nowure icare Boe ewadodyre .

Nowure icare Boe ekare aremo eerdudo turoino jiwuji .

Bo eegore nowuge etaregodyie moto piji , motoie ure tuiado ei .

Eiere Bokumodoge .

Icare Oca Kudurewy , Arua , Bakorokudu , ere tugeragu ei , meri jeture pagudu jitu tabo .

Bai tadare boe emaragodyre ei .

Icare ere tugeragu Birimodoji , ere mugudo ty . Eregodyre Mano Kurirewy ae , re mugudo ty .

Icare ere buke tugu etaoto , ere kogudo eidoru kajeje tuku , ere tugana tugu etaoto tuku . Ere kogudo eidoru kajeje tuku .

Nonore boe ere epemegado nono bai tada .

Icare ere tôro kogudo ekajeje , ere kogudo ekogajeje kurire rugadu .

Ere ewure codo . Ere eeku kejewy bairewy bu eeku keje . Kigadure tubadui eeku keje .

Dykeje icare ere eno kado otorobaro pemegado , kogudo .

Icare ere arago maku etai . Dykeje icare ere cewu eno kado otorobaro ere jebu . Dykeje icare ia emage remawuge ere ewaborogu maku etai .

Dykeje icare ere ekeroia maku etai .

Nowu Birimodo akore : Uko uko omu u omu u ...

Nowu bapo akore : Cuku cuku…

Du tabore Birimodo akore : Uko o , Uko o , omu u , omu u ...

Etaora amagadure pudogi dytabore eragodyre nowy tugeroiaji .

Mano Kurirewy akore : Kugo ... Kugo ... Omu u , omu u ...

Birimodo akore : Uko ... Uko ... Omu u , omu u ...

Mano Kurirewy akore : Kugo , kugo ... Omu u , omu u ...

Birimodo uture tuboru tabo . Rerure tuboru tabo .

Mano Kurirewy uture togea tabo .

Ere nowy eno kado rakojedo pumegi , woe baimanagejewy keje .

Dykejere eture bororo ji turagody tabo , tureru tabo , nowy tugeroia rogu tabo .

Icare epuredugodyre nowy to kado kae . Dykejere icare emaragodygodyre . Ere turodo puku , turodo puku , nowy turerui inodu kajeje . Boekori nure ei .

Ere nowy turagomage epagududo .

Eturagomage ererure ebo , ere baku jukodo ei , tureru tabo .

Icare ere turodo puku , puku je , dykeje eturagomage erore já , erore já ... Ei .

Icare etaregody nure nowy to kado kae . Epuredugodyre nowy to kado kae dykejere icare ia boe emagogodyre , egore : Tamearydy awadudo tai ! Icare epuredugodyre to kado kae !

Icare boe eregodyre toro boeto toro . Iage erudure bai ao kae , boe eerydywo eroi pudui duji . Bo eerydywo ei nowy kado tugu tuwureto moto kae duji .

Icare etaregodyre nowy to kado kae . Dykejere ere cewu tuwaborogu maku Oca Kudurewy , Arua , etai .

Du kejre icare ere tumegido pa je , cewu to kado kae .

Kodire ere nowy tuwaborogu makudu kejere , cewu eturagomage eregodyre , tubagudu koia ece .

Eregodyre rugadu toro boeto toro .

Emage remawuge ere taredo to kado kae , ere tudugu ta ta ... Ere tudugu ji taci .

Ere tugu ipare ewureto taci moto kae . Ewudure . Ere arago to i ... Ca ! Ere arago to i ... Ca !

Mare ipare remage nowy utrago jetukare nowy iparei : Padure eperagajeje po motoji , jetukare ei .

Oinore boe egore toiogwari tabo , eroi ei duji !

Icare ere etagedudo moto kae , dykejere eregodyre ba okwaji . Awu nabure , awu cachiworo , awu bai paru jire erugodyre pugeje .

Ékodure , etaregodyre puae , dykejere ere turemo baito .

Ere tugera ra nowy kado piji .

Etaregodyi puae dykeje , boekori akedure epiji . Dykejere ere tugera ra ca , nowy kado piji , boekori akedui tubiji dykeje , icare ere turemo baito .

Nono icare eragodyre pugeje , ererugodyre pugeje , bai otoji , ecewu turoiaji , nowy tugeroiaji jamedy .

Noweu Birimodo akore : Uko ... Uko ... Omu u , omu u ...

Nowu metuia Mano Kurirewy akore : Kuko ... Kuko omu u , omu u ...

Oinore egore tugodyi bai otoji .

Icare ere tuwuredo .

Ere tugeragu ei , icare ere tôro kiwuje epiji , ere cewu buke tawyje etaora piji . Ere cewu eeku kejewy tawyje etao piji . Ere eimo mace ikawa ta etao piji . Ere cewu ewure co , ekera co , ere kabi , ere rawyje . Areme eerdumode jitu duji .

Nowure icare bapo padukare keje , roia padukare keje .

 AROE KUREDOGEDU
(Badojebage eno . Arua)

Boecoji , Arua akore Mano Kurirewy ji : Atudo bakujebiji Kuredogedu apo .

Akore : Barogwato , meri jetumode woe (3 hs) dykeje , ature mato .

Ure ukerogu mak’ai , ure ukuika mak’ai .

Akore kaidaga ai co amode bu akaora kajeje , oino woje , oino woje pugeje . Amode ia bu awugeje , amode ia kogudo akaora kajeje , amode ia kogudo akera ra paru gajeje , akidogajeje , amode ia kogudo awure ra parugajeje , amode ia kogudo akajeje .

Icare amode akogwa tugu ikato : Wu ... Wu ... Wu ...

Akore : U ! ema rugadu ! Ema rugadu !

Icare uture toro (Barogwa kdody tabo uture) .

Makore toredujeji , akore : Imeruwo , ikoduwo jii ... jice jewy jukoe eeda kae . Nonore iordu kuricigore jukoei , nonore imearydy re juko akoji . Ikodo jii pugeje , icare imearydy re ia akoji , akore : Kbiu ! Kbiu ! Kbiu ! Woje tori oto keje .

Oreduje akore : E ! Ema rugadu , ema rugadu , ema rugadu . Juko aeraga boire ii , juko aobiri boire ii .

Akore : Itaregodymode boecoji . Oino .

Icare uture . Kodo jii… Toro ... Jemarure ... Nowy jukoe ewogai .

Okwagurure , akore : Bsiu ! Mato ! Iordudo jukoei woe ! Akore : Psiu ! Mato ! Juko arego woe .

Icare mearydy re joko akoji . Juko akore : Kwá kwá kwa !

Icare uture bogai , jordo ji , itugodo ji , ure bito . Itugodyre iaji pugeje , ure bito .

Icare uture . Kodo jii ... Icare ure jorugo . Ure cewu to jukoe ewu kowy . Icare ure ewiri kigadudo . Ure peguru rogu bowuje , ure kabi , ure nowy peguru rogu ko .

Dykejere icare uture tabo cewu tumuga rogu kae . Ure tugeragu kaidagaji . Ure tugeragu oroji . Icare uture tabo cewu tumuga rogu kae .

Icare ure boe to nowy ira roguji ty tu ty , unure rogu amudo tuwo kogudo tugajeje .

Icare ure akedudo . Icare ure kogudo pudabo , ure bu toreagajeje woe , ure bu tuwugeje , ure kogudo taogajeje , ure kogudo tuganagajeje (cidogajeje) , ure kogudo tugera ra parugajeje , ure kogudo tubeagajeje , ure kogudo turajerigajeje , ure kogudo tuwure ra parugajeje .

Ca ! Dykejere icare ure togwa tugu nowy tuguikato . Ure togwa tugu : Uu ... Uu ... Uw ...
Icare ure rakado : Uu ... Uu ... Uu ... Ure cewu jukoe kugure eedo toreai ty .

Icare uture . Aiwore meri jeji ty ... meri jeji ty ... Meri puredugodyre nowy jerira kae (3 hs) , dykeje icare ure nowy jukoe kugure ure enorogu bararedo ty ia boetoru tada . Dykejere icare uture bato , nowy kuredogedu ro tabo . Ure togwa tugu nowy ikato : Uu ... uu ... u ... uu ... , ure turodo nono nowy ika ako reore . Uto tuibagi toro nowy ika ako tabo : Uu uu uu uu uu uu ...

Ure akodo : Uu uu uu uu uu uu ...

Ure ako rakado : Uu uu uu uu uu uu ... Tugodyi toro boe etae .

Boe emearydy re nowy ika ako jitu keje , boere iogwarido . Boe egore : Wa ... ! Oino tumearydy i nowy kuredogedu ukuika akoino duji .

Kodure jii ... Icare aregodyre bato .

Boe eregodyre togi . Nowy uragomage ere betureboe , pobo , ere reko togi , kuduwo , pobo boiie ji , betureboe boiie ji , ruwo kicarugodyie .

Mea boiie ji , ere mae mak’ai . Egore uiagu jorubo barigu tubiji , oinore egore ji .

Icare uture , uture bororo ji , nowy ika ako tabo . Icare aregodyre bororo paru kae . Ere iogwarido ji : Wa ... !

Jore toro baito . Ure turemo baito krai ! Kodure bai otoji pugeje jii ... Aroere iogwarido ji : Wa ... !

Ca ! Dykejere icare ere tugeragu ji . Icare ere nowy imo kaidaga kiwuje epiji .

Meri rekodu tabore eroino .

Ca ! Dykeje icare ure tamudo biega ty je . Dykeje icare uture bakujebiji pugeje , cewu to jukoe kugure ewogai .

Icare ure tugeragu ei . Ure tudugo , tuwaiga , ure pemegado ty . Ure ia raru tugu tuwiato . Ure ia aro maedo tuie joki . Keadukare ty boe inoduji

Ure nowy turo biado rugadu nowy toreduje piji , jorydywa bokwawo .

Icare uture bato .

A ! Oreduje mearydy re bure akoji , dykeje icare ure tuiebu togi .

Akore : U ! Icare awogwa kidugodyre . Kaba jiba aroino ? Aroe Kuredogedu aregody . Icare awogwa peragadure .

Icare nowy imedu akore : U ! Imearydy re . Itogogodyre , inagore : A ! Iaboere .

Akore tuwiapagaie ty ... Nowy ika akoi ionono : Uu uu uu uu ...

Tagoie : U ! Aroe etaregody ! Itaidure iorydywo , macare itaregody marigukare . U ! M ! Kocare ! Iordukare ji !

Oreduje akore : U ! Aerdukae .

Inure awu jukoe kugure ewu kowy , kocare boecodure ii ...

Dykeje icare uture baito . Ure nowy boe ewie . Akore : U ! Kocare tare aroe etudo ikoda piji .

Egore : U ! Boekimo .

Ure turemo baito , boe ere nowy kaidaga kiwuje piji nono , boe eragodykare . Boe enure boedo pi tuku rugadu .

 AROE MERIDOGE
(Badojebage eno)

Arua , Oca Kudurewy , Bakorokudu , eregodyre adugo biri kae , eregodyre aigo biri kae , eregodyre ipocereuge ewiri kae . Meri jeture pagudu jitu tabo .

Areme eerdukare awu aroeji .

Icare ere tugeragu Mano Kurirewy ji , ere tugeragu Birimodoji (arire Aroia Kurireu; merire Mano Kurireu)

Ere emugudo ty ...

Meri mugure adugo biri keje , ari murgure aigo biri keje .

Ipocerewy biri kogure ekana tabo . Ekerare nowy ipocerewy biri tabo jamedy , ekerare nowy aipoburewy biri tabo jamedy .

Ícare ere eiado . Icare egogodyre tuduwo . Egore : M ... M ...

Mare Aroia Kurirewy akogodyre boetoji , dykeje Mano Kurirewy akogodyre .

Nowu tumeduia akore : M ... M ...

Ure tugera to nowy adugo biriji pa pa pa !

Dykeje icare ure turagojedo . Ure nowy adugo barigu aoto , icare uture : M ...

Ekodo bororo ji ty ... Ere cewu adugo biri , aigo biri , to motoji po po ! Tugodyi bororo ji .

Ekodure bororo ji ji ...

Icare kudugodyre , akore : A ... ! M ...

Nowu uwie kudugodyre pugeje : Ka ... ! Ka ... ! Tugodyi puapo .

Etaiwore pui tugodyi bororo ji . Ere nowy adugo biri , aigo biri to motoji; po po po .

Ekodure ... Ere turemo baito , dykeje icare ere tugeragu ei , ere nowy adugo biri , aigo biri , ere maku nowy tuwage etai (Bakorokudu , Oca Kudurewy , Arua , etai) .

Icare ere tugeragu Meri Jokimoiodoge ei pugeje . Ekudure pu kudure rugadu .

Ere tugeragu Butoregaduji , ere tugeragu Aroia Kurirewy ji , icare ere nowy adugo biri , aigo biri , ere maku etai pugeje . Icare egogodyre , egore : M ...

Ere todoguru to cuku , nowy adugo birito . Nowy ipocerewy , aipoburewy biri kogure ekana tabo , ekerare ema jamedy .

Icare eture bororo ji . Nowy tuganare ere paradudo oino tumegi , bororo ji .

Dykeje ekudugodyre , egore : Ka ... ! M ...

Nowu metuia kudugodyre , akore : Ka ... ! M ... tugodyi bororo ji .

Aroe enojagodyre ei , egore : Psiu ...

Ekodo bororo ji jii ... Nowy turoino dytabo para para para .

Eto bororo ji mito ty je , dykejere ere turemo baito .

Dykeje icare Ki Bakororoure tugeragu Bapara Kadojebagei : Meriri Baru jire ure tugeragu , Akaruio Boroge jire ure tugeragu .

Nowugere icare ba kogure oino ekajeje , kogure oino etaora kajeje , kogure ekera ra parugajeje , eidogajeje , kogure erajerigajeje , kogure ewure ra parugajeje . Dykeje icare ere ia oro maku etai , ere awu orodo pobe ma awu metuia bokware , ere iado pobe ma awu metuia bokeare , awu iera awubowu ure puibiji nowy metuia ieraji jamedy .
Ekera akuru nure puibagi oro tabo . Egore : Ka ... ! A ... A ... M ...

Meriri Baru rerure tuboru tabo; metuia Akarui Boroge rerure togea tabo : etu nure pudogi bororo ji . Ekodo bororo ji jii ... Ere turemo baito jii ... Ere tamudo . Icare ere mea maku etai . Egore : Imuga paru kejewy reo ! Ioga paru kejewy reo ! Imedurogu paru kejewy reo ! Aredurogu paru kejewy reo ! Ituie paru kejewy reo ! Inodowu paru kejewy reo ! Iedaga paru kejewy reo !

Icare akedure .

 AROE EKUIE CIBAIWO
(Iwagudu faz para Bokodori)

Meri jeture woe paeriraji (3hs) . Du tabore Aroia Kurirewy , Butoregadu , ere tugera bu Ecerae etao keje . Ei pobedu egore : Psiu ! Atudo bakujebiji .

Boetoji Kaigu , Aromerere .

Icare ere tugera bu Ecarae eiamedy boe keje , egore :	Atudo bakujebiji .
   Atudo bakujebiji .

Egore : m m m ...

Ca ! Boecodure , icare boe enudure . 

Icare barogwa kododyre . 5 hs kejere icare eture .

Kaigu uture tumeduia Barameri apo , Aromerere uture tumeduia Inokuri apo , cebegi .

Kaigu uture woe cobugi . Torobaru uture cobugi . Badojeba Kudoro uture cebegi , Ki Bakororo apo .

Badojebage Cebegiwuge eture cebegi , Cobugiwuge eture cobugi .

Kie Cebegiwuge eture cebegi , Cobugiwuge eture cobugi .

Bokodori Ecerae Cebegiwuge eture cebegi , Cobugiwuge eture cobugi .

Bakoro Ecerae Cebegiwuge eture cebegi , Cobugiwuge eture cobugi .

Paiwe eture cobugi .

Apiborege Cebegiwuge eture cebegi , Cobugiwuge eture cobugi .

Iwagududoge cebegiwuge eture cebegi , Cobugiwuge eture cobugi . Aroroe Cebegiwuge eture cebegi , Cobugiwuge eture cobugi .

Meri jeture woe pagudu jitu tabo (9 hs) eture bakujebiji , eture cibaiwo kae (parira kae) , tôro kae , kaidaga kae jamedy .

Icare meri aregodyre 15 hs kae dytabore awuge ere tuiodo puwugeje jeto . Emarido biegare ty je . Icare ekudugodyre , egore : Gae ... Ga ga ga ... M m m m ...

Ere nowy cibaiwo rogu akodo : Ki ki ki ki ...

Ere ika akodo : To to to to ...

Ere pana akodo : Gu gu gu ...

Egogodyre du : M m m m ...

Ekodo mato rugadu . Eiore bororoto ... Ere tuiodo puwugeje , ere tugirimi tuibagi pugeje , ere tuiodo tuwugeje , icare ere tado bororo ji :	Du du du ...
   Gu gu gu gu ...
   M m m m ...

Icare cebegiwuge etaregodo pugeje .

Boetoji etaregodyre marido tabo bororo kae , egore : Wi wi wi wi .

Eture toro tuibagi toro ... Taci ...

Eiore woe bororoto pugeje : M m m m ...

Nowuge ebore Aije kodure , akogodyre : Pr ... pr ... pr ...

Ere iogwarido ji wa ... ! M m m ...

Icare ere pobo batarydo etai , egore : mato , mato mato , mato , ake pobo kae .

Boetoji Aroia Kurirewy , Tadugo , Okogebowu , Butoregadu , Bokodori Ecerae etaroe tabo .

Etaroe tabore Tadugo kudure poboce , Okogebowu kudure poboce , Aroia Kurirewy kudure poboce , Butoregadu kudure poboce . Mano Kurirewy , Kaborewy , Birimodo , ekudure poboce . Bakorokudu utaroe tabo Mano Kurirewy kudure poboce .

Akaruio Bokodori utaroe tabo Birimodo kudure poboce . Ki Bakororo utaroe tabo Akuie kudure , Kuruguga kudure poboce .

Oca Kudurewy utaroe tabo Meriri Baru kudure poboce .

Icare ekudu akedure . Icare aroe ekudu akedure .

Dykeje icare ere aroe eto pui , bororo oiado .

Icare ere kodo bu ewugeje , etaogeje . Ere marido mugudo woe etoiadoda .

Dykeje icare ere ika maku Bakorokudu ai uwo ika ako bu ewugeje . 

Icare ure togwa tugu nowy ikato . Ure nowy ika akodo : Tr tr ...

Aroe egore : M m m ...

Ure nowy ika akodo : To ...

Aroe egore : M m m ...

Icare ure nowy ika akodo : To to to to to ...

Aroe egore : M m m m m ...

Icare boere pi tuku .

Boe makodure . Dykeje icare ure nowy ika akodo pugeje .

Ure akodo to to ...

Aroe egore : M m ...

Ure akodo : To ...

Aroe egore : M m ...

Ure akodo : To to to to to to ...

Aroe egore : M m m m m m ...

Dykeje icare aroere turagojedo . Icare aroe ererugodyre .

Aroe egore :	M ... M ... M . M ... A m ...
   M m m ... Iaga gae ga ga gae Wa ... !
   
Dykeje icare aroere turemo baito tunuduwo .

Boe ere bai mi du pemegado . Nowy mea uru areme eerdumode ji toro baitoduji . Eerdumode ji dykeje , nowy aroe ekorigodymode ei , emode ewido , emode akedo ei du kodi .

Ca ! Dykeje icare iparere tudugu ba okwaji uwororeugei , enure tugera bu etao keje , dytabore egore : Psiu ! Ioga , parawo ! Psiu ! Imuga , parawo !

Boe eiamedy : imedu , aredu , jamedy kejere iparere tugera bu .

Ere tugeragu bapoji , parikoji , ca ca ca .

Akedure , icare ere reko baoiado . Dykeje icare ere nowy bapo maku uragodymodewuge etai , umode tumugudo Roia Mugurewy jiwuge etai .

Icare eragodyre Roia Mugurewy Boecojiwuji

Dykejere icare ia boe uragodyre aroe eiogi , woe bai tada , ere pobe , ere pagera awubodure .

Oinore egore tura tabo , egore : Aki ... Rowo , akiirowo bariguduiagu Ecerae Bakororo ukiga okwa bukorire .

Parira (cibaiwo) akore : Ci ci ci ci ...

Powari akore : E ... E e ...

Ika kore : Ka ka ka ... Ka ... Ka ... Ka ...

Aroe egore : M m m ...

Boecoji , boekare aroe enududo kuri je .

Icare Roia Mugurewy akedure , dykejere icare boe emagore Maranaruieji ...

Boe egore : Marenaruie eigoia maidodo jetuiarega , atugo uruberi kadody jetugaie ukudawu aiewre baia bukorire . Marenaruie eigoia maidodo jetuiarega ...
(Merenaruie de Iwagudu , depois o de Aroroe , Apiborege , Paiwe , e depois os dos Ecerae .)

Icare , Marenaruie akedu kejere icare Boe egore : Tugarece ewainotu jeturegaje .

Dykeje icare Boe egore :	Vacinoko ike moiawerewy .
   Aicerewy uwaiga .
   Uke aitororewy uwaiga .
   
Icare barogwa kododyre . Meri jeture woe boe ekuduji dytabore Aroe ako padure boe kajeje pugeje .

Bakororo akore : M m ...

Ure togwa to nowy ikaji : Ka ... Ka ka ...

Ure ciemagu tabo : Cuku cuku cuku ...

Ure togwa tugu to pugeje : M m ... Ka ... Ka ka ...

Ure ciemagu tabo : Cuku cuku cuku .

Icare nowy ika tumegido tabo paci paci .

Dykejere nowy aroe egore : M m m ...

Rerugodyre . Ure tumegido tabo paci paci paci .

Icare Aroe Ikaiare uture pugeje Bakororo rekodaji .
(Bakororo Ikaiare rema . Iere pobe : Iere Bakororo , iere Ikaiare)

Ure togwa tugu nowy ikato . Ure nowy ika akodo : Do do do do do do ...

Du tonajire aroe egore : M m m m m ...

Aregodyre aroe enodo kae , ure tumugudo biega ty je . Dykejere icare uture tuibagi pugeje , ure togwa tugu ikato pugeje , ure ika akodo : Do do do do do do ... 

Aroe egore : M m m m ...

Kodo kuri tugoda paruto , ure tuwuredo nono . Icare ere pariko ta ao piji . Nonore icare ure tugera ra (akedure) .

Dykeje icare Akaruio Boroge , Kuruguga , ere tugeragu Kurugugoei pugeje . Kuruguga imedure Mano Baru; Kuruguga aredure Birimodo .

Icare ere tugeragu Butoregaduji : Buturegadu , Kuruguga oro rema ...

Akaruio Borogere tumugudo marido aogeje . Ure akodo : Psiu psiu psiu ... oino , nowy tugje , tuo eroi ciemagu tabo dytabo duji .

Mano Kurirewy iedure iwodu aruji , Birimodo iedure iwodu aruji , Birimodo iedure iwodu aruji , Butoregadu iedure iwodu aruji .

Mano Kurireure nowy iwodu aru to pui pa pa , nowy iwodu aru tabo Butoregaduji .

Butoregadu akore : Pasiu psiu psiu .oino ji .

Nowu Birimodo ure iwodu aru to pui pa pa , Butoregaduji .

Butoregadu akore : Pasiu psiu psiu ! Oino ji .

Dykeje icare Butoregadu ure turagojedo taci cuku cuku cuku ...

Aroe egore : Wa ... ! Ui turagojedo dykeje .

Ure ciemago tabo cuku cuku cuku , ecerae eiaogwai .

Icare akedure . Ere nowy iwodu aru maku Birimodo ai .

Nonore icare eimadure nowy iwodu aru tabo , egore : No ... no no hu ... Hu hu ... !

Icare eture tabo , tumuga kae . Icare Akarui Boroge uragodyre tugeroia giguduji , nowy tuiedagamage eno iwodu keje . Dykeje icare Birimodore nowy nabure bari (powari) maku Kuruguga ai .

Kurugugare kuruguga bari (parira) maku Baitogogo ai .

Ere emugudo pumegi .

Aroe egogodyre : M m m m ...

Icare ere togwa tugu cewu toroeto .

Nabure barire akogodyre jao .

Dykeje icare aroe egogodyre , egore : M m m m ...

Nabure bari akore : Re re re re re re ...

Aroe egore : M m m m ...

Akedure dykeje icare aroe re ciemagu bai toji : Pr pr pr pr ...

Aroe ere parira akodo : Ji ji ji ji ji ...

Aroe ere powari akodo : Rererererere ...

Ere karao bari akodo .

Ere tugó bari (powari) akodo : Tugó , tugó tugó ...

Ere tagae bari akodo : Tagae kri ! tagae kri !

Ere koge ewari akodo : Tugi gi , tugi gi tugi gi ... 

Ere arigao bari (de Iwagudu) akodo : Wu ... Wu wu wu wu ...

Ere edogodogo bari akodo : Icó . Icó , icocó , icocó , icó icó ... Ere kuruguga bari akodo : Uiú , uiú , uiú ...

Ere nabure bari akodo : Ererere , ererere , ereré , ereré ... Aroé , aroé , aroé , aroé , ererererere ...

Akore :	Aroé gae gae ...
   Aroé gae gae ...
   Aroé aroé ... Aroé gae gae ... Rererere ...

Aroe egore : M m m m ...

Icare aroe ere tuiebu maridoji . Utugarece tudure ei . Icare ererugodyre marido tabo : Br br br .

Ererugodyre tabo pugeje , egore : M m m ... M m m ... Gae gae Wo ... !

Oino . Dykeje icare ere tugera ra piji .

Icare ere ciemagu bai otoji , egore : Ga ga ga ga ga ga m m m ...

Ere togwa tugu nowy powarito : Rererere ...

Nowu ika jamedy : Do do do do do do ...

Dykeje icare ekiorogodyre .

Icare Badojebare ererugo AENOGWAJI .

Akore :	Aenogwa eko baraia eceraie .
   Meremere eko baraia eceraie . 

Icare egore : Wa ... ! Egore : M m m ...

Dykeje icare ere turemo . Icare Aroe Enogwari padure ewugeje pugeje :	
   Hu u . Hu u .
   Inowu arinao koiaio jewareia ho o ... !
   Jewareio ho o !

Akedu kejere icare Kaigu kudugodyre aroe etuwo , Aromerere kudugodyre aroe etuwo . Ekudugody akedu kejere icare aroe eture .

Egore : Wa ...o ... ! Wa ... o ... !

Dykeje Boe eegarere . Boe egore : Ho ...o ... !

Dykeje icare Boe eragodyre aroe enoroe keje :
   
   Wacinoko :	Uke kirewy (adugo)
   Uke pobogorewy (aipobure)
   Uke bierewy (ipocereu)

Awu roia akedu kejre icare Boere No no hu’ bu aroe enoroe keje .

Ia aroe ekuie powari meture micigu tada , ia aroe ekuie powari meture kodobo tada .

Nowu imo pariko meture micigu bora tada . Aroeceba meture tada jamedy . Tumode reruia ta dykejere ere tawyje piji turerugodywo tabo . Tôro , marido , kaidaga , tugudure mototo .

Parira bararere bai otoji .

 AROE MANO
(Aroroe eno)

A – MANO KURIrewy DE FUNERAL

B – MANO KURIrewy FORA DO FUNERAL

Taiagu iku reko Mano kae .	

Tagire tare ilu reko mano kae toro !
Tagire tare ilu reko atugoio Mano kae toro !
Tagire tare ilu reko enawuio Mano kae toro !Tagire tare ilu reko uruguio Mano kae toro !
Tagire tare ilu reko oiagaio Mano kae toro !
Tagire tare ilu reko ukigaio Mano kae toro !
Kuiada jodo ewugeje toro !
Kuiada kuru jodo ewugeje toro !
Mea jodo ewugeje toro !

1 Ino kuruie ,
  Ino kunanae
  Ino adorodoge ,
  Tagire tare iku reko toro Mano kae !
  Pobo jodo ewugeje toro !
  Mea jodo ewugeje toro ! Ewugeje Toro ! 
  Wo ... !

Iku reko Mano kae
  Iku reko atugoio Mano kae
  Iku reko enawuio Mano kae
  Iku reko uruguio Mano kae
  Iku reko akirio Mano kae
  Iku reko oiagaio Mano kae
  Iku reko ukigaio Mano kae .

2 Atugoio okwa
  Enawuio okwa
  Uruguio okwa
  Akirio okwa
  Oiagaio okwa
  Ukigaio okwa

Mano okwa arowe
Atugoio Mano okwa Arowe
Enawuio Mano okwa Arowe
Uruguio Mano okwa Arowe
Akirio Mano okwa Arowe
Oiagaio Mano okwa Arowe
Iku remodyio Mano okwa Arowe
Okwa akirio Mano okwa Arowe
Aru paraduio Mano okwa Arowe
Oto butorerewy Mano okwa Arowe
Ika koguiorewy Mano okwa Arowe
Ukigaio Mano okwa Arowe .

Atugoio mano okwa 
Atugoio okwa
Enawuio mano okwa 
Enawuio okwa
Uruguio mano okwa 
Uruguio oklwa
Akiriro mano okwa 
Akirio okwa
Oiagaio mano okwa 
Oiagaio okwa
Ukigaio mano okwa 
Ukigaio okwa .

3 Ime ime arowe eregodyiagu atugoio mano tabo Enawuio .
Ime ime arowe eregodyiagu atugoio mano tabo Uruguio .
Ime ime arowe eregodyiagu atugoio mano tabo Akirio .
Ime ime arowe eregodyiagu atugoio mano tabo Oiagaio .
Ime ime arowe eregodyiagu atugoio mano tabo Oto butorerewy .
Ime ime arowe eregodyiagu atugoio mano tabo Ika koguiorewy .
Ime ime arowe eregodyiagu atugoio mano tabo aru paradui .
Ime ime arowe eregodyiagu atugoio mano tabo ukigaio .

a Mano okwa , Arowe
Mano okwa , Okoge
Mano okwa , Cibae
Mano okwa , Bataroe
Mano okwa , Ikuie
Mano okwa , Merire
Mano okwa , Buturoe .

4 Mano okwajiwu arowe
Mano okwajiwu okoge
Mano okwajiwu cibaie
Mano okwajiwu bataroe
Mano okwajiwu ikuie
Mano okwajiwu merire
Mano okwajiwu buturoe .

5 Cedadugore Mano okwaji
Cegenawure Mano okwaji
Cerugure Mano okwaji
Cedagirire Mano okwaji
Cedoiagare Mano okwaji
Cegigare Mano okwaji .

Arowe eregodyre , marido eregodyre
Arowe eregodyre , jureruko eregodyre
Arowe eregodyre , buturori eregodyre
Arowe eregodyre , pana bakororo eregodyre
Arowe eregodyre , utaboio eregodyre
Arowe eregodyre , kurugugoe etumana eregodyre
Arowe eregodyre , marido urugurewy eregodyre
Arowe eregodyre , ukigaio eregodyre
Arowe eregodyre , oiagawuio eregodyre
Arowe eregodyre , barubaru aturua eregodyre
Arowe eregodyre , aiadugoio eregodyre
Arowe eregodyre , okoge eregodyre .

6 Ararowe eregodyre marido eregodyre
Ararowe eregodyre Pana bakororo
Ararowe eregodyre Marido urugureu
Ararowe eregodyre Kurugugoe etumana
Ararowe eregodyre Buturori (jerigigi)
Ararowe eregodyre Utaboio
Ararowe eregodyre Jureruko (jugo) .
 
7 OIEIGO JETUIAGA BOKODORIWARE IGA OIEIGO WARARERE TAGARUIA IROIArewy KUJE EIEGIRI ARE CIMEJERA AROIA BAKORORO TUIAGAJEJEWU ONAWUIO OKWABIJIRE . OIEIGO JETUIAGA . OIOEIGO JETUIAGA .

Mano jia ceregodyre
Mano jia ceregodyre
Uke moiawerewy aicereuge
Mano jia ceregodyre
Jure bu pugageje mato
Tagirema taedure nono
Uke rucoburewy jurewaracigo (okwa)
Mano jia ceregodyre
Jure bu pugajeje mato
Tagirema taedure nono .

8 Oieigo jetuiaga Bokodoriware iga oieigo wararere taagaruia iroiarewy kuje eiegiri uredudu are cimejera Okoge Meriribo tuiagajejewy okwabijire .

(Boe ewuredurae Aroe enogwage paru .)

Ipare ekuie meriri
Uke kirewy ai kurireu
Ipare ekuie meriri 
Uke orogurewy ai tororeu
Akurugugoe etai
Ipare ekuie meriri
Uke rucoburewy jurewaracigo
Akurugugoe etai
Jure bu pugajeje mato
Uke jowerewy aicereuge (ipocereu)
Jure bu pugajeje mato .

9 Utugarece ewinotu jeture gaje mamuiawu padarogwarewy jorigiare etoiaga atugo are cimejera Arowe Bakororo akadugo aroduia awugeje .

Boe EWUREDURAE 

Ako jureia aregodyre
Ako jureia aregodyre 
Uke kirewy ai kurirewy 
Ako jureia aregodyre
Ako jureia aregodyre
Uke orogurewy ai tororewy (aigo)
Jure bu pugajeje mato
Tagirema taiedure toro
Jure bu puwugeje mato
Tagirema taiedure toro
Uke rucoburewy jurewaracigo (okwa)
Jure bu pugajeje mato
Tagirema taiedure nono
Uke meiawerewy aicereu
Tagirema taiedure nono o !

Mato , paduwo Mano kae !

Kuruiedu aregodyre kuruga kae dykeje icare ere iogwarido ji , egore : Wa ... !

Icare ure taredo poboto , kurugato , ure tuiodo nowy manoto , kodure oia kae . Oia keje kurireure ure tawyje , ure to poboto po’ , icare ere iogwarido ji pugeje , egore : Wa ... !

Icá ! Nonore icare eiamedyre tawyje .

Egore Kae , kae , kae , kae ! Tui tawyje dytabo .

Icare ere to poboto tuiamedy tabo . Ere iogwarido pugeje : Wa ... !

Dykejere ere kogudo .

‘Nowu iku tabowuge ere nowy iku kogudo kajeje . Duwugere eno kurire .

Icare ere iogwarido pugeje tuiamedy tabo , egore : Wa ... !tui tudugu jitudu tabo .

Icare eture tabo , ere tudo nono jure ruture tudui tabo dytabo . Ere iogwarido : Wa !

U ! Nowy enoiogwarire nono nono jure ruture !

Etaregodyre bato meri jetui pagudu jitu tabo (9 hs) .

Ere iogwarido pugeje : Wa ... ! Tumearydy i ika ako jitu kejere ere iogwarido .

Icare ere tuiado bai paru kajeje , icare ere butudo , ere buredo .

Ere iogwarido pugeje : Wa ... !

Ca ! Ere baporogu reko : Khu , khu , khu !

Nono badojeba uwadodyre , akore : Itore areme , itore nogware kugure , mato , tawo mano reko tawo tawurimage , tawiemage eno mano reko .

Nowu areme ere tudo turugadu tuwo mano reko . Du kode ere tuie jiwudo , ere tugogu tududo , ere turugiri tududo , ere tumearydy awadudo pudui .

Etujemage , etuwiemage egore : Akaba boe eredugodydo ai .

Icare eregodyre mano kae .

Nowu etuwurimage , etuwiremage ere tudo turugadu . Icare ere to mano bu nowy tuwobe areme ewugeje .

Icare eture tabo . Ere iogwarido etui tabo duji . Egore : Wa ... !

Ekodo tabo jii toro , ere tugo pugori pugori pugori toro tabo , tuba kae .

Taregodyi tabo tuba kae , ere buredo tuku tuku tuku .

Icare ere kiwuje , ere kiwuje , ere kiwuje ta , nowy tuba oia keje .

Oinore je kobore .

Icare ere tugeragu taidure jiwu koraji , tugodo riwuduce . Ere udo mitotu mitotu . Etaregodyre bato tabo .

Cewu etuwurimage , etuwiemage egore : Ioguduba mageba ekodure boetoji , toro mano pa kae ?

Egore : Cegire . Cerae cegi . Cerae cegire cedaregodyre boetoji !

Ere iogwarido , egore : Wa ... !

Tugarege areme egore : Pagare egoino ! Ecerae karega ekodure boetoji . Ewadararodu nure . Tugarege cegire cegodyre boetoji .

Ere iogwarido : Wa ... ! tuiegare tabo .

Ca ... ! Icare ere baporogu reko , ere togwa tugu ikato . Ere akodo : Chu ! Chu ! Chu !

Ere iogwarido ji : Wa ... !

Jii meri jetui brae etaia keje du kae .

Icare ere UTUGARECE’ to ji , egore :

  Utugarece ewainotu jeturegaje
Mamuiawu rukoreuge etoiaga urugu are cimejera Koge Meririrbo akadugo aruduia awu utugarece ewainotu jeturegaje .

Kanajó põe Erewakawuio no lugar de UTUGARECE .

10 Erewakawuio mamuiawu padarogwarewy jorigiare etoiaga atugo aroe Bakororo akadugo aruduia awugeje .

Erewakawuio mamuiawu aroiarirewy rukoreuge etoiaga urugu are cimejera arowe bakaroro akadugo aroduia awugeje . OK . Ere wakawuio ere wakawuio erewakawuio .

Dykeje icare , meri jetui pagudu oto jitu tabore icare Bakorokudu akore : Taregodywo Mano kae !

Icare aroe ere tuie bu , ere iogwarido : Wa ... !

Ere taiado bororo ji . Ika akore : U ! U ! U ! Tugarege etododai .

Arigao bari akore Wau ! Wau ! Wau ! Ecerae etododai .

Boe ere toro taci eregodaji .

Etaregodyre Mano kae , ere kado .

Ia aroe etuo uragodyre , akore :

11 Oieigo jewetuiaga Bokodoriware eiga woieigo wararere tagaruia Okoge Cibaiari tuiagajejjewy onawuio okwabijire . Oieigo jetuiaga

Aroe egore : W ... !

12 Arowe ekuika okwa paradu oie uke kirewy ai kurirewy 

Okoge ekuika okwa paradu oie uke bukerewy aikurireu

Cibaie ekuika okwa paradu uke orogurewy aitororeu

OK Cibaie kuika okwa paradu No nono hu… ! !

Arowe ekuika okwa koioioma oie uke kirewy aikurireu

Okoge ekuika okwa koioioma oie uke bukerewy ai kurireu

OK okoge ekuika okwa koioioma No nono hu… ! !

Akore : Aie ewainoko Manodori are ai kurirewy uwaiga . Aie ewainoko 

Kanajó não cantou este porque nunca escutou e não sabe qual é o clã dele

Icare ere mano kogudo . Eceraere tumano kogudo , tugaregere tumano kogudo .

Egore : Tagera redo ji

Icare egore : Ca ! Ipo to ji .

Icare Kaigure ipo to Ecerae emanoji . Akaruio Bokodori ure ipo to Tugarege amanoji po po po !

Icare ere akedudo . Egore : Mugudo , mugudo ! 

Ere mugudo taci ! Ca ! Ere mugudo pumegi ino tuku !

Icare Bakorokudu , Kaigu , ere tugeragu Aroroei . Kaigure tugeragu Mano Kurirewy ji , Bakorokudure tugeragu Birimodoji

Egore : Wi Wi Wi Wi Wi ...

Eregodo ebo oino puibagi Wi Wi Wi Wi Wi ...

Ere tugera to ji pao !

Nowu Kaigu , nowy Akaruio Bokododori egore : Emareo ! Emareo ! Emareo ! Aedagareo ! Acarugo reo ! Oinore arore ji , oinore akagore ji !

Icare Mano Kurirewy akore turagody tabo , tui tugera bu oino keje : Tumano tabowu eceraie eregody unace o pureuwore tudugarege eta rena .OK Eregody unace purewore .

13 Tumano tabowu eceraie eregody unace pureure tudugarege eta reno eregody unace purewore .
   
a Tumano tabowu eceraie eregody unace pureuwore tudugarege eta reno eregody unace purewore .

Nonogo kuru nonogo kuru kurudody pijidoroga amana kuje iano tumano tabowu eceraie eregody unace purewore tudugarega eta reno eregody eregody unace purewore o purwore .

Amana kujeiaga koia nonogo kuru kurudody pijidoroga amana kujeiaga koia orowaraire kurudody kurudody opijidoroga

Rorowe eceba wace rorowe ecebawace amoiroga anowagoro kurudody jeture awororo owotogajeje kurudody kurudody jeture awororo owotogajeje

Rorowceba kido roroweceba kido amoiroga awudowure kiadody jeture awororo otogajeje

Roroweceba kugo roroweceba kugo amoiroga awudowure kiadody jeture aiogwaio otogajeje .

Dykeje icare ere tudugu kuda (Kaigu , Akaruio Bokodori ere tudugu mano kuda : paru epage ere tudugu kuda)

Icare ere tubureagurudo tabo puibagi oino pugeje Wi Wi Wi Wi Wi .

Icare ere tuburedo pumegi tuku !

Egore : Ca ! Akaba aoeregadudo ai mano jodo iwugeje duji .

Egore Ca ! Ca !

Icare eregodo tabo . Ere iogwarido ji : Wa ... !

Ere ko pugori taci , taci , taci . Ere iogwarido . Eegarere turoi tabo duji .

Etaregodyre bororo kae . Ere barigu kuri cuku !

Ere iogwarido ji : Wa !

Ere cewu UTUGARECE to ji puigeje .

14 Utugarece ewainotu jeturegaje

a Mamuiawuaroiarirewy rukoreuge etoiaga urugu are cimejera Koge Meririrbo akadugo aroduia awu utugarece ewainotu jeturegjje . Ojeturegaje .

b Aiewa wainoko uke bukerewy aikurirewy woika .
   
Aiewa wainoko uke orogurewy aitororewy woika .

Aiewa wainoko uke atuborewy aikurirewy woika .

Eragodyre ji pugeje . Ewuredorure pugeje , ecewu togwa kodaji . Ere akedudo .

Dykejere ere taimo .

BAKARU

Birimodore aroe erego Manoji . Mare Mano reia parure ure iparedo akudo dugu dugu ty rugadu . Nowy koda rema ukare akudo . Unure tuwure jodo boe keje dugu dugu dugu ty rugadu . Ure boe amudo tuwure tabo ty rugadu .

Icare Mano Kurirewy akore : Imi pugeje .

Icare ure Mano reia akudo , ure iparedo Mano reia akurugududo . Ure iparedo boe to boe aoporurewy ji , joruboji , toriji , i ukwaji , ure edo barigu . Unure Mano reia akurugududo aroe etododai .

Ca ! Nowy icare pemegare .

Nowu icare boe eware jii oino rugadu .

C – MANO AKURARAREU

Tugoreceba jordure manoji . Aregodyre mano kae , aiwore ji .

Uture tumana Birimodo bogai , akore : Iordure manoji .

Akore : U ... ! Kaiba ?

Akore : Woje , woje tori paru .

Akore : A ! Kirabodu ! Ema rugadu ! Ema rugadu !

Icare Mano Kurirewy (Tugoreceba) akore : U ! Pawo Aroe tawyje . Pawo Aroe parudo . Akore Bakorokuduji

Icare Bakorokudu akore : Akera bu itao keje .

Icare ure tugera bu ao gajeje , akore : Akagodo aroeiagu tugera to , tuwure to motoji mano akurararewy tabo tumeduia joki , tuge noidoia kugu , noidoia bere , meto dadawu awadu paru tabo .

Icare Bakorokudu akore : Kodire inagoino iedagamage badojebage tage toro !

Kodire inagoino iedagamage badojebage cobugiwuge tagae toro . Tabadure toro .

Kodire inagoino iedagamage Kie tagae toro . Tabadure toro .

Kodire inagoino iedagamage Kie cobugiwuge tagae toro . Tabadure toro .

Kodire inagoino iedagamage Bokodori Ecerae cebegiwuge tagae toro . Tabadure toro .

Kodire inagoino iedagamage Bokodori Ecerae cobugiwuge tagae toro . Tabadure toro .

Kodire inagoino iedagamage Bakoro Ecerae tagae toro . Tabadure toro .

Kodire inagoino iedagamage Boro Ecerae , O Ecerae tagae toro . Tabadure toro .

Kodire inagoino iedagamage Paiwe tagae toro . Tabadure toro .

Kodire inagoino iedagamage Apiborege cebegiwuge tagae toro . Tabadure toro .

Kodire inagoino iedagamage Apiborege Cobugiwuge tagae toro . Tabadure toro .

Kodire inagoino iedagamage Iwagududoge Cebegiwuge tagae toro . Tabadure toro .

Kodire inagoino iedagamage Iwagududoge Cobugiwuge tagae toro . Tabadure toro .

Kodire inagoino iedagamage Aroroe Cebegiwuge tagae toro . Tabadure toro .

Boe egore : M ... ! Egore : M ... ! Tu ty tu , tui ciegi dykeje .

Akedure , akore : Iaedagamage Pawo Aroe eerdudo . Pawo Aroe edo tugera to , tuwure to motoji mano akurararewy tabo tumeduia joki . Noidoia kujagu , noidoia bere jodo ewugeje toro !

Boe egore : Ma ... ! M ... !

Akore : Kodire inagoino inodowu (Mano Baru) akae . Akonagodyre ai amugudo aiadu paru jitu duji , akogwa jako kaba ji .

Akore : U ! kodire inagoino iorubodare akae . Akonagodyre atui aiadu kae duji . Kogud akana kajejej , apogora kajeje , bu awugeje , kogudo akaogajeje .

Akore : Kodire inagoino imedu (Kaigu) akae; Akonagodyre atui aiadu kae duji . Kogudo akana gajejej , apogora gajejej , bu awugeje , kogudo akogajeje .

Nonore icare nowy Bakorokudu ure bapo reko Kaigu ae .

Akore : Ca ! Parumode iogwarido ji : Wa ... ! Oino .

Dykeje icare makomode toro aroe ewogai Bakororoto , Itoboreto , aroe eiato .

Icare Kurugugoere (Apiboregere) pana akodo ji .

Ere iogwarido : Wa ... !

Dykeje icare ure tugera tugu nowy bapoto . Ure tugera tugu to : jutuki , jutuki jutuki ! 

Pana akore khu ! khu ! khu ! khu !

Akore :	Bakoro iado manoji ho o ho o !
   Itubore iado manoji ho o ho o !
   Ke iado manoji ho o ho o !
   Aroia iado manoji ho o ho o !

15 Bakoro oiado manoji o o ! O
Itubore oiado manoji o o ... !
Itubore oiado okoge manoji o o ... !
Aije oiado cibaiu manoji o o ... !
Eceraie cibaiu manoji o o ... !
Aroia oiado cibaiu manoji o o ... !
Tawo tawure rerudo bororo ji ... Go go go go go go…
Tawo tawure rerudo bororo aije atugoji ... go go go go go go… Wa ... !

A . Kidoguru Para 
B . Roia Umanareu
C . Roia Gigudu

A . Kidoguru Para

  Kudorori

16 Kudorori bowodu jetuiaga tumoridojeba bakuguma akagiridodo
Jetuia awugeje o kudorori bowodu jetuiaga e Boiagaio jeturegaje
O aiororo okwadawu iroiori kadodyia Boiagaio jeturegaje
O marenaru taio butudo puwugeje
O boroio ika akogody baiagaiere 
O marenaru taio butudo puwugeje
O boroio ika akogodo baragaiere :
Bakuguma taio parado rutuiaiga
Cenaia kajejewy cibaiu emeru owotogudare
OK Bakuguma taio parado rutuiaga .

B . Roia Umanareu

17 Aijeiarerodo(Aroroedu Cebegiwu) upeia ceiareia beto waiadody wararere Bakororo otogajeje .

OK Upeia oce ceiareia .

a Jakama Aijeiare (Aroroedu Cobugiwu) kaworureno tuguie meremere ukaworureno . Kaworureno .

Ukaworureno Wo ! Wo !

C . Roia Gigudu
(Tugoreceba ukeroia)

Iwagureia aroe atugoji
Iwagureia aroe enawuji
Iwagureia aroe uruguji
Iwagureia aroe akiriji
Iwagureia aroe oiaga
Iwagureia aroe ukiga .

18 Iwagureia arowe aije atugoji iawo
Iwagureia arowe aije enewuji iawo
Iwagureia arowe aije uruguji iawo
Iwagureia arowe aije akiriji iawo
Iwagureia arowe aijeoiagaji iawo
Iwagureia arowe aije ukigaji iawo !

a Birimodo ukeroia

19 Arowe ereia Ecerae
Arowe atugo reia Ecerae
Arowe enawu reia Ecerae
Arowe urugu reia Ecerae
Arowe akiri reia Ecerae
Arowe oiaga reia Ecerae
Arowe ukiga reia Ecerae .

a Bakoro reia Ecerae
Bakoro atugo reia reia Ecerae
Bakoro enawu reia Ecerae
Bakoro urugu reia Ecerae
Bakoro akiri reia Ecerae
Bakoro oiaga reia Ecerae
Bakoro ukiga reia Ecerae .
	
Nowu onaregedu uture mano kae , uiorubodare jamedy (Kaigu e Jerigi Otojiwu) .
	
Eture puapo toro Mano kae , kurugato . Ekodure jii toro . Etaregodyre kae .
	
Ere iogwarido , icare ere tawyje ...ere kogudo , ere upodo pobe .
	
Icare eture tabo . Ekodo tabo jii ... Epuredugodyre bato , dykejere ere iogwarido pugeje . Egore : Wa ... !

Etaregodyre tabo bato , ere turemo tabo baito . Ere iogwarido , tui turemo dykeje .
Ere butudo , ere to motoji po ! Po !

Dykeje icare ere bapo reko pugeje , nowy Kaigu ae pugeje .

Ure bapo tugu ji pugeje , nowy togwa koda mitoduji jiii ... Oto kae . 
(Bakoror oiado manoji ho o ho o , etc .)

Icare ere kado , ere kogudo .

Egore : Parumode ukigado .

Egore : U !

Icere ere nowy ukiga pemegado .

Nowu Tugureceba onagody jiwure ore emawure ukiga okore pui : Nabure oiagare , kuido oiagare .

Kiogoarore ino jamedy .

Nowu umana Birimodo onagody jiwure ore emawure ukiga urugu maere : nabure oiaga awadu , nabure aro awadure kiogoaro rema .

Ere iado , icare ere nowy ukiga bure tugu tuku . Icare ere jebu toro baawadu kae . Ere kodo jebu jamedy .Ekodure kuri ... Ere mugudo ty nowy aroe ao keje . Ere nowy kodo ere baado ty nono jamedy , nowy aroe etawarare muguwo keje .

Icare eregodyre nowy aroe etawarare bogai . Ere tugera kogudo iera ra paru gajeje , ekodo apo ... Ere mugudo ty nowy kodo keje . Icere ere tuge mea oto jeto . Icare ure nowy tuge mea redududo aroe ewogai .

Akore : Ps ! Mea reno ! Aroe , mea reno ! Tadudo mato , Aije kireru tabo ! Tadudo mato nowa kireru tabo . Tadudo mato mano girori tabo , tajemage etae , taomage etae , tawo ekogodae barigu epiji .

Akore : Ca !

Icare Mano Kurirewy rekodure Kaigu ae , ure tugera kogudo iera ra paru gajeje . Birimodo rekodure Aromerere ae , ure tugera kogudo iera ra paru gajeje . Ekodure ebo nowy mano kae . Ere nowy mano jodo ewugeje tuku !

Icare Kaigu , Aromerere , ere tugera tugu manoto oino cuku !

Kaigu akore : Kujibo ... !

Aromerere akore : Iobo ... !

Oino puibagi .

Ere iogwarido : Wa ... !

Kaigu akore : Okoge ... !

Aromerere akore : Cibaie ... ! (puibagi)

Ere iogwarido : Wa ... !

Kaigu akore : Hi i hi i i ... Hi i hi i ... !

Aromerere akore : Ho o ho o Ho o o ... ho ó ho o ... ! (puibagi) .

Ere iogwarido ji : Wa ... !

Egore : Cá !

Dykeje icare Kaigure tudugu ji , Aromerere tudugu ji .

Aroia Kurirewy ure pana akodo ji , iedure baporoguji . Ure pana akodo ji pr pr pr pr pr ! Baporogu kiare jamedy cuku , cuku .

Nono Kaigu kudugodyre , akore : Kae gae gae gae Wa ... !

Dykejere Aromerere , Kaigu , ere tugeragu Mano Kurirewy ji , ere tugeragu Birimodoji , ere ekera bu mano keje , egore : Mareo , mareo , mareo ! Aedagare , ! acarugoreo , aparuiareo , akeroiareo ! Oinore arore ji , akagore ji , awadaryre ji .

Icare Mano Kurirewy , Birimodo egore : M ... ! No ... Nono hu ... Hu hu ... !

Dykeje icare Mano Kurirewy , Birimodo , ere bapo maku cerae etai , cerae eiamedy ai .

Egore : Arago aiadu paruji , tui bapo maku ecerae etai dytabo .

Icare eregodyre tuiamedy tabo . Icare ere tura kado .

Dykejere nowy Aroe Maiwu uo uture toro etae , nowy uragodyreuge etae . Ure tumugudo ewure paru . Icare ere nowy tuwabo , re nowy cimo pariko ere ma’ai .

Akore : M ... ! No ...no ... Nono hu ... Hu hu !

Dykeje icare areme ererugodyre bororo keje puibagi puibagi . Ere oiaga roto paci paci paci .

Nowu ure ererudowu akore : Kujibo ! Kujibo ! Kujibo !

Ere iogwarido ji : Wa ... !

Akore : Iobo ! Iobo ! Iobo !

Ere iogwarido ji : Wa ... !

Dykeje Aroia Kurirewy , Kuruguga , eregodyre tabo borororji .

Dykejere ecerae eiamedy . Dykejere tugarege eiamedy . Akedu kejere , ere mano kiwuje nono bokwarewy ao keje . Akedure . Boe ere tamudo .

D – MANO AKURARAREU

Kidoguru Para de Birimodo : 

20 Kudurori bowodu jetuiaga tumoridojeba Bakuguma akagiridodo jetuia awugeje . OK Kudorori bowodu jetuiaga .

Kidoguru Para de Mano Kurirewy :

21 Bakuguma taio parado rutuiaiga bakuguma tuwoie tuwororo Arigao Bororo iogodydo . Bakuguma taio parado rutuiaiga .

 AROE TAMIGI
(Aroroe eno)
 
Mano Kurirewy emare ure tugera bu Ecerae ewugeje . Emare ure tugera bu Ecerae atao keje .

Akore : Ps ! Ca ! Akagodo Ecerae eiemeduji .

Egore : M !

Dykeje icare egogodyre .

Bakorokudu akore :	M m m ... Tamigi ... Tamigi ...
   Ho ... Ho ... Ho ... Ho ... M m !

Ki Bakororo akore : M m m m ! Hoi ... Hoi ... Hoi ... M m ... !

Kaigu akore : M m m m ! Ae ... Ae ... Ae ... Ae ae ! M m ... !

Akaruio Bokodori akore :	M m m m ! Hoi ... Hoi ... Io ... Io ...
   Hoi ... Hoi ... Io ... Io ... M m !

Dykeje icare eture Moriboe ebo .

Egore : Gu gu gu gu ...

Icare Aroe Tamigi ebo pugeje , agore : Kr ... Kr ... Kr ... Kr ... M ... !

Icare ere to ba maku Mano Baru ai . Ere togwamu ji pf ... Pf ...

Icare Mano Barure tugeragu bapoji , ure maku Ecerae etai .

Icare Ecerae eragodyre nowy Tamige ekeroiaji .

Egore :	Iedaga Porage Aije
   Imarugo Porage Aije
   Aijoio Marege podomire .

Ego nure ty rugadu . Ba jire ekedure ty tyje .

 AROE NABURE
(Aroroe eno)

Boeco paruji , Birimodo makogodyre tuwie Kaborewy ji , tuwie Manobaruji , akore : Pawo aroe etawyje . Pawo aroe Nabure etawyje . Pawo aroe Bakugumoe etawyje .

Egore : U ! Boe jokodu !

Icare Birimodo uwadodyre .

Akore : iorubodare Ki Bakororo , akado aerubo bogai .

Akore : Iorubodare Kaigu , akado aerubo bogai .

Akore : Iorubodare Akaruio Bokodori , akado aerubo bogai .

Akore : Iorubodare Bakorokudu , akado aerubo bogai .

Icare barogwa kododyre . Icare Birimodo makogodyre tuwie Kaboeruji , makogodyre tuiwe Manobaruji .

Akore : Tamagodo pawiemagei , paduwo pawobe emuga kae , eregodywo aroe etae .

Egore : U ! U ! Boe jokodu ! Boe jokodu !

Icare erore taci toro tuwobe emuga kae . Egore : Cegodo toro , cegodo toro boe bato , tawo irogody kowy , tawo nowa kugududo .

Egore : Tarego etae ! Tarego etae !

Icare nowy Birimodo uwie , Manobaru uwie eregodyre etae .

Ekodo etae , ere tugera kogudo ekera kajeje . Eture ebo . Ekodo ebo jii ... Tumuga kae . Nowy etuwobere boedo turugadu etogi du kae .

Icare ere enogwa codo , ere ico irogody bu enogwa keje taci , ty rugadu . Enogwa rogure core ty je (nabure reore) . Eiamedy boe kujagure .

Icare ere toro kogudo ekajeje , ere pariko kogudo etao kajeje , ere kiogoaro kogudo ekera paru kajeje , eidogajeje (ekana kajeje) .

Ca ! Icare eture ebo bororo kae .

Egogodyre : m m m m ... Ere tugana aogado oino , egore Gae ... Ere tugana awubowu aogado , egore : Gae ... ! Tugodyi bororo ji cuku cuku ...

Nowugere ciemgudure tumeji .

Areme eture ebo tuwagu tabo . (Mano Kurirewy , Birimodo metuia areme eroino tuwagu tabo tuiedagamagei .)

Ere tuwuredo ty aroe ao keje , egore : M ... ! ty tuwuredo dykeje .

Ere tamudo biega ty je , dykeje icare eture pugeje , cewu turoia rogu tabo .

Egore : Gae ... gae ... gae ... Tugodyi bororo ji , nowy ture tuwuredowo kae pugeje .

Icare ere tuwuredo ty ... , egore : M m ...

Nonore icare ere enoroe tawyje epiji . Icare ere nowy nabure etaimo aroe keje .

 AROE BAKUGUMOE
(Aroroe eno)

Icare eture cewu Bakugumoe etae pugeje . Eregodyre toro Ki Bakororo ae , eregodyre toro Akaruio Bokodori ae , ere edo pobe . Ere emugudo ty .

Egore : taburedo ei nonogo tabo , ewiri rogu ekudo ty je .

Dykejere care ere tugera tugu nowy irogodyto , icare ere bu oino Ki Bakororo okwa kajeje , ere uporaido . Dykejere icare ere atugodo nowy , ico tabo , ere atugodo okea ji , poru ji , kana ji jamedy . Ere iera ra paru codo , bure ra paru codo jamedy .

Nowu kigadurewy , ure ino jamedy : ere nowa bu Akaruio Bokodori okwa kajeje , ere uporaido , ere atugodo nowy uporai perabiji , okea ji , poru ji , kana ji , ere iera ra paru kigadudo , ere bure ra paru kigadudo .

Icare ere tôro kogudo ekajeje , ere pariko kogudo etao kajeje .

Ere eiado , icare eture ebo bororo kae . Ere ewuredo ty , nowy aroe ao keje .

Icare egogodyre tuduwo bororo ji .

Egore : M m m m ...

Icare eture : cuku cuku cuku . Ekodo jii ... Ao kae .

Ere tuwuredo nowy ao keje pugeje ta ! Ca ! Ure turugadu .

Nonore icare Birimodo , Mano Kurirewy ere tôro kiwuje epiji .

Dykeje icare Birimodo akore : Itore , iwage , tarego bapo kae . Bapo maku Ecerae eiamedy ai , eragodywo .

Ca ! Ere maku etai , eiamedy ai .

Icare eragodyre , nowy togwa kodaji : KIDOGURU PARA . ROIA GIGUDU .

Awu Kidoguru Para iere Kudurori .

Roia Gigudu iere :	Manowawo
   Marenaruie
   Jure jure arowe atugo
   Jure jure arowe jetuia ceiogwaio .

Akedure dykeje icare etuo aregodyre , ure tumugudo ty ... icare ere toroe maku ai . Imadure , ure reko tuwai kae , ure jeto tuieda keje .

Boeco paruji , Akaruio Boroge uwadodyre , akore : Kodire inagoino , iorubodare Jerigi Otojiwu akae , apado nono !

Kodire inagoino iorubodare Oca Kudurewy akae , apado nono !

Tadudu ca ! taerubo kae .

Icare ere tugeragu ei , boecoji rugadu , ere Jeriji Otojiwu mugudo tuwobe ebo . Ere tugeragu Oca Kudurewy ji , ere mugudo tuwobe ebo .

Ere tugeragu ipare eiamedyji , Tubore ebo , aroe Tubore .

Ere eto pui baito (baimanagejewyto) .

Dykeje icare Jerigi Otojiwu akogodyre , akore : M m m m m ...

Dykeje icare cewu Tubore ekudugodyre , egore : Ga ga ga ga !

Awu Oca Kudurewy akogodyre woje pugeje : M m m m m ...

Nowu Tubore ekudugodyre akogody keje , egore : Ga ga gae !

Icare enudure .

Icare barogwa kododyre , icare nowy Odoge ecebage (Jerigi Otojiwu , Oca Kudureu) eture baito , ere ipare eedadudo .

Egore : Taedadudo ! Tabiapagado cenago bogai . Cenagogody keje tagudugodymode .
Icare eture toro bato (bai piji) .

Icare Jerigi Otojiwu akogodyre tuwai keje , akore : M m m m m ...

Dykeje ipare ekudugodyre , egore : Kae gae gae !

Dykeje icare Oca Kudurewy akogodyre , akore : M m m m m ...

Ipare ekudugodyre pugeje : Kae gae gae !

Icare meri ruture , egogodyre pugeje , ipare ekudugodyre jamedy pugeje , nowy tagoiaji .

Meri rekodo jii ... Brae etaia kae , dykeje egogodyre pugeje , ekudugodyre pugeje jii ... Nowy 3 horas kae .

Dykejere icare eture toro puae . Oca Kudurewy , Jerigi Otojiwu , eture puae . Icare eto puapo toro Oca Kudurewy uwai kae . Nonore ere boe baado pui , pudae nono .

Icare ere bapo reko nowy Birimodo uragodywo eiogi .

Icare ere tugera tugu todoguruto . Awuge eedure oino nowy corewy (Jerigi Otojiwu) keje , awuge eedure oino , nowy kigadurewy (Oca Kudureu) keje .

Ere tugera tugu kidoguruto , du tonajire nowy uragodyrewy uragodyre . Ure tugera tugu bapoto : cutuku cutuku cutuku giri giri giri .

Akore :	M m m m m ...
   Oieigo jewetuiaga jewetu ...
   Bokodoriware iga oieigo wararere tagaruia oturoruio .
   Owoio tuiagajejewy okwabijire .
   Oieigo jetuiaga .

Odoge egore : M m m m m ...

Nowu uragodyrewy akogodyre , akore :
   M m m m m ...
   Oieigo jewetuiaga .
   Bokodoriware iga Oieigo wararere tagaruia tuiogwaio .
   Owore tuiagajejewy okwabijire .
   Oieigo jetuiaga .

Du tonaji , akogodyre , akore : M m m m m ...

Dykeje icare ere kidoguru tugu ei pobeduto .

Egore :	Oieigo jewetuiaga .
   Ukurugugarewy owoio tuiagajejewy okwabijire .
   Oieigi jetuiaga .

Jerigi Otojiwu paruia pugeje :
   Oieigo jetuiaga toiogwaio wore .
   Owoio tuiagajejewy okwabijire .
   Oieigo jetuiaga .
   Inowu akonaio kaina mato .
   Akiarega akagaru utogewu .
   Kuidoriwore Jakomema akonaio otoiogire .
   Akaruio Ecerae cegire toro .
   Akaruio Ecerae cegire cewaraiarewy urubejewy .
   Amagadu paduiagu cejemarugo buturugo .
   Okudawu jure betowaio bukorire .
   
   Ia Ecerae cegi okuduroga mato Ho o okudu .
   Ia Eceraie cewaraiarewy urubejewy .
   Amagadu paduiagu cejemarugo buturugo .
   Okudawu jure betowaio bukorire .
   
   Ia Ecerae cegi okuduroga mato Ho o okudu .
   Etoiaga ekumody padui gaje Ho o padui .
   Ecewu marigurubo jaiowejewy .
   Cenaguie ekureuge etoiaga ekumody paduiagu .
   Pudare owoio apodoca okwa bukorire .
   Etoiaga ekumody paduigaje .
   
   Ewureru kodudo mato Ho o ...
   Kodudo mato Ho o ...

Oca Kudurewy paruia pugeje :

Akore :	Oieigo jetuiaga .
Bokodoriware iga Oieigo wararere tagaruia otororuio .
Owoio tuiagajejewy okwabijire .
Oieigo jetuiaga .

Oieigo jetuiaga .
Bokodoriware iga Oieigo wararere tagaruia iroiarewy kuje eiegiri are .
Owoio tuiagajejewy okwabijire .
Oieigo jetuiaga .

Oieigo jetuiaga .
Bokodoriware iga Oieigo wararere tagaruia ukurugugarewy .
Owoio tuiagajejewy okwabijire .
Oieigo jetuiaga .

Oieigo jetuiaga .
Bokodoriware iga Oieigo wararere tagaruia uwagugumarewy .
Owoio tuiagajejewy okwabijire .
Oieigo jetuiaga .

Oiego jetuiaga .
Bokodoriware iga Oieigo wararere tagaruia Iwaraciriare .
Owoio tuiagajejewy okwabijire .
Oieigo jetuiaga .

Oieigo jetuiaga .
Bokodoriware iga Oieigo wararere tagaruia uwudowurerewy .
Owoio tuiagajejewy okwabijire .
Oieigo jetuiaga .

Oieigo jetuiaga
Bokodoriware iga Oieigo wararere tagaruia uwajiojerewy .
Owoio tuiagajejewy okwabijire .
Oieigo jetuiaga .	

Nowu roia iere AROE KURIrewy PARU . Iekare PARUIA , iekare ROIA . Iere AROE KURIrewy PARU ty rugadu .

Nowu tonajire boe emaragodyre ei kidoguru tabo , nonogo tabo , kuje bo tabo . Boe emaragodyre ei pai biri tabo , pai corewy biri padure nowy corewy okea keje , pai aredu biri padure nowy O kigadurewy okea keje .

Kuogo enari reore arore tuiedui woe ekana otoji , epogora otoji . Ere nowy kiogoaro jeture .

Nowu akedu keje icare eture ebo bororo kae . Meri jeture pae jaka .

Eroi bororo jitu dykejere icare meri aregodyre woe boe enogwa kae .

Nowure icare roia bokware .

Boe ekedure ty oino baigaji . Egore : Wi wi wi wi ... Bororoji .

Eimagodyre jugo jugo jugo bororo ji .

Icare ere boe baado etai . Ere adugo biri baado etai .

Ere nowy ikado puibiji ekeraji .

Egogodyre : M m m m m , tui tumegido oino .

Aruare , cewu Tubore eimejera , co maere , akirire oino ji , okeaji , uporoji , kanaji .
Ure bo to ka jeji pu pu pu pu je , dykejere Tubore ekudugodyre .

Icare ere nowy Odoge emugudo ty .

Icare nowy Tubore eregodyre nowy Odogei . Ere tuiebu ekana poroto ta ta ta , tugudu tabo , egore : Ka ka ka !

Nowu Odoge jamedy egore : M m m m m ...

Ca ! Akedure tuku rugadu .

Ere nowy aroeceba tawyje nowy Odoge etao piji , ere jeto nono aroe ao keje .

Ekare etaimo . Eimo koiare akare etaimo .

Icare nowy Odoge etagedure . Nowy Odoge ere tamudo .

Icare meri rekodure . Icare Birimodo , Akaruio Boroge , emagogodyre tuwiemagei , egore : Imedumage , tarego bapo kae , tawo bapo maku Ecerae etai , eragodywo Odoge , Tubore , eparuji .

Icare eregodyre bapo kae . Icare ere maku Ecerae etai . Icare Ecerae eragodyre . Ere KIDOGURU PARA ko , ere ROIA GIGUDU ere kowyje jamedy , jii ... kedu kae .

Akedu kejere icare , ere tura kado . Ere tura akedudo dykeje uo aregodyre , ure tumugudo ty ewure paru . Icare ere cimo pariko mak’ai . Icare imadure tabo , akore : No ... nNo no hu ... Hu hu ... !

Icare ure reko toro tumuga kae .

 AROE IWODU
(Iwagududoge eno)

Meri rekodu tabo , Tugarege ere tudo pui , egore : Inoba paromode ?

Pawo IWODU tawyje . Pamode areme ererudo ji . Awu Cibae Ekureudo , awu Koge Ekureudo , awugere emedo ererugo ji .

Egore : Wo ! Ca ! Tagera bu Aroia Kurirewy (Iw . Ceb .) ao keje .

Icare ere tugera bu ao keje . Okoge Ekurewy ure tugera bu ao keje .

Akore : Aroe eiagu tugera to , tuwure to motoji IWODU tabo , tumeduia joki , tuge apeo kodu , akó kodu paru tabo .

Icare Aroia Kurirewy makogodyre .

Akore : Iwadarygodyre iedagamage Badojebage Cebegiwuge tagae toro , tabadure toro , iwadarygodyre tagae toro .

Iwadarygodyre iedagamage Badojebage Cobugiwuge etc .

Iwadarygodyre iedagamage Kie Cebegiwuge etc .

Iwadarygodyre iedagamage Kie Cobugiwuge etc .

Iwadarygodyre iedagamage Bokodori Ec . Cebegiwuge etc .

Iwadarygodyre iedagamage Bokodori Ec . Cobugiwuge etc .

Iwadarygodyre iedagamage Bakoro Ecerae etc .

Iwadarygodyre iedagamage O Ecerae Boro Ecerae etc .

Iwadarygodyre iedagamage Paiwe etc

Iwadarygodyre iedagamage Apiborege etc .

Iwadarygodyre iedagamage Aroroe Cobugiwuge etc .

Iwadarygodyre iedagamage Iwagududoge Cobugiwuge etc .

Iwadarygodyre iedagamage Iwagududoge Cebegiwuge etc

Iwadarygodyre iedagamage Aroroe Cebegiwuge etc .

Akore : Iedagamage , iedagamage ! Pawo aroe ererudo , pawo aroedo tugera to , tuwure to motoji Iwodu tabo tumeduia joki , tuge meto tadawu , tuge noidoiabere , tuge noidoia kujagu awadu paru tabo .

Egore : M m m !

Akore : Kodire inagoino inodowu akae (Ki Bakororo) , akonagodyre ai amugudo aiadu paru jituji , akonaregedu paru jituji .

Egore : M ... !

Akore : Kodire inagoino , iorubodare akae (Bakorokudu) , akonagodyre atui aiadu oto tabo bato duji .

Kodire inagoino , iorubodare Kaigu akae , akonagodyre atui aiadu oto tabo bato duji .
Icare Aroia Kurirewy akore : Baporogu reko Bakorokudu ae !

Akore : Tarego adugo biri kae ! Tarego adugo aredu biri kae !

Icare eregodyre kae .

Akore : Baado woe , nowy uragodymodewu jokorai .

Ere nowy adugo biri baado , turagodymodewu areme emuguwo keje , ereruwo keje .
Icare eregodyre nowy areme etae .

Aroia Kurirewy (Iw . Ceb .) rekodure Koge Ekureudo ae (Bok .Ec . Ceb .) .

Butoregadu (Iw . Cob .) rekodure Cibae Ekureudo ae (Bok . Ec . Cob .) .

Ekodure ebo , ere nowy Koge Ekureudo mugudo adugo imedu biri keje . Nowy metuia Butoregadu ure Cibae Ekureudo mugudo adugo aredu biri keje .

Icare nowy Badojebare (Bakorokudu) tugera tugu baporoguto .

Ure nowy IWODU PARU ko , boeco paruji (no começo da noite) .

Akore :	Hi i i i ... 
   Jure imire hi i i i ...
   Kaia imire hi i i i ...
   Mano imire hi i i i ...
   Iwo imire hi i i i ...
   Roia imire hi i i i ...

Akore :	Jure itawyje
   Kaia itawyje
   Mano itawyje
   Iwo itawyje
   Roia itawyje .

Akore :	Arowerodo . Tumeduia jure tada . 
	Arowerodo . Tumeduia jure tada . 

Nonore nowy Okoge Ekureudo , nowy Cibae Ekureudo ererugodyre , tugedui tuiba jitu tabo .

Mare kedore . Barogwato nowy Aroia Kurireure nowy Iwodu aru bu Cibae Ekureudo jipa keje , Butoregadure nowy Iwodu aru bu Cibae Ekureudo jipa keje . Ere eibagodydo nowy Iwodu aru tabo . Ere nowy Iwodu aru jejodo oino eiogi . Ekare rakojedo ewugeje : enure jejodo eiogi .

Du tabore ere ererugo barogwato . Mare oino boecoji karega , boecoji ererure tugedu tabo , adugodoge ewiri keje .

Icare ererure . Akedure dykeje ere taimo nono , nowy aroe bukeje .

Icare boe eture tuwai kae , icare enudure .

Barogwatore icare ipare emagogodyre puwogai , egore : Mato paduwo IWODU kae .

Icare eture toro iturato .

Ekudugodyre , egore : Hi hi hi Kae gae gae Wo ... !

Ecare etaregodyre tabo . Ekudu pado boe kajeje , ecewu tago magai tudu tabo toro iturato bogai du ureorere egore taregodyi tabo dytabo pugeje .

Enure tugody awadudo tabo .

Ere tuie codo , ere kaidaga bu tuwugeje , ere kodudu opodo tao tabo .

Ere tao pegado kodudu tabo .Iage ere taipodo kodudu tabo . Ere tuirdure jiwu okureboe ere tugu taoto , nowy taipo paruto ji ji ji ji je , taregody tabo .

Kodire ere tuginoi taregody tabo .

Icare eiore baito ty ... ere turemo baito apo , ere iogwarido .

Cewu tagorewoji , cewu tagoiaji : ekore : Hi hi kae gae gae Wo ... ! tui turemo dytabo .

Egore : Tarego adugo biri bogai ! Baporogu reko !

Nonore icare nowy baporogu rekodure . Ere tugera pemegado pudui .

Nowu Okoge Ekureudo , Cibae Ekureudo ere tugodogarewy bu tuie keje .

Cibae Ekureudo ure tuiogureado Cibae egurea .

Icare Aroia Kurirewy rekodure ecewu turegodyre aewudo ae pugeje . Icare umode aru bu jipa keje , icare umode Iwodu aru kogudo jipa tabo .

Ere akigu kogudo tugana kajeje , tugera ra paru kajejej , dytabore ererugodyre Iwodu aru tabo .

Ipare remawuge ere Iwodu aru kogudo nowy baporogu epa kana kajeje , ere bu keje , ere kogudo aora kajeje , du kujiagi ere pariko kogudo . Du tabore uragodyre .

Akore : Hi hi i i ... 

Nowu ipare ekudugodyre , egore : Hi hi Kae gae gae Wo ... !

Egore : Kae kae , tuiegare tabo turerugodymode nowy raru tabo duji .

Icare nowy areme ererugodyre , meri jetui pagudu jitu tabo .

Bakorokudu akore tura tabo :
Arowerodo tumeduie jure tada
Okogerodo tumeduie jure tada
Cibaiurodo tumeduie jure tada
Bokodorirodo tumeduie jure tada
Kudoroeiarirodo tumeduie jure tada
Ituraworerodo tumeduie jure tada
Bakaraiarodo tumeduie jure tada
Nowaiarirodo tumeduie jure tada
Janawuiarodo tumeduie jure tada
Morigaorodo tumeduie jure tada .

Dykejere icare ere Aroia Kurirewy , Butoregadu ere nowy Okoge Ekureudo , Cibae Ekureudo ere etaimo , toro aroe joki .

Dykeje icare nowy areme eture toro tuwai kae , tumuga kae .
Dykeje , cewu uragodymodewu icare uragodyre tuwobebo , tuwirebo , jii ...
Uragodyre jiwu roia iere KIDOGURU PARA
Uragodyre jiwu roia iere Aiadugoio (ROIA UMANAREU)
Uragodyre jiwu roia iere Arice koiare (ROIA UMANAREU)
Uragodyre jiwu roia iere Atugoiore (ROIA GIGUDU)
Uragodyre jiwu roia iere Aiewiri boiadowu Bakororo kaire (ROIA GIGUDU)
Uragodyre jiwu roia iere Aroia Paruto Ecerae (ROIA GIGUDU)

KIDOGURU PARA
Arigao kodody owu cega mato
Arigao tuwoie tugudawuge eiedugo jaidody baragorire
Arigao kodody owu cega mato .

ROIA UMANAREU
Aiadugoio cemirega ura igoia rukomagaio uiaru kadodyia podoire oiare oiratu Bakureia Bororo bukorire .
Arice koiare inaiewu iwaguduio are etoworo boiareduna ewororo Baeiari Bororo bukorire . Arice owo koiare .

ROIA GIGUDU
Aroia paruto Ecerae
Jakomea paruto Ecerae
Butore paruto Ecerae
Marido paruto Ecerae .

Aroia atugoiore
Aroia enawuiore
Aroia urguiore
Aroia akiriiore
Aroia oiagaiore
Aroia ukigaiore .

Aiewiri baiadody Bakororo kaire
Aiewiri baiadody Cibaiari kaire
Aiewiri baiadody Aturuwa kaire
Aiewiri baiadody Kuruguga kaire .

Awu tonajire iparere Iwodu kogudo .
Awu tonajire iparere Iwodu okwaborado .
Icare , akedure dykejere icare , eture bato nonogo kae , kidoguru kae , tuwo tugujagudo , tuwo toroe tugu pudui .
Icare etaregodyre baito meri jetui pagudu jitu tabo (3 hs) .

Ere iogwarido , egore :	Hi hi hi Kae gae gae Wo ... !
Icare nowy uture bato oto tabowuge eture oto tabo bato , ere boe to ka jeji pu pu pu ...

Ure ererudowuge egore :	Ka kududo ! Pu pu pu m m m !
   Nowy kaiarogu kudu tonaji , ekodure tabo bororo kae .
   Ere tuwuredo ty ...

Egore :	Ca ! Ekado etoiado
Ere tugado toiado , iage eedure bororo paru keje , iage eedure woe Badojeba apo woe .

Icare Badojeba (Bakorokudu) akore :
   Ukudawuge enoja paduiaiga akurudo itada Aruarewuge ewere . Ho o Ho o !
   Dykeje eregodyre , ere tuwu pugajeje oino woje .

Badojeba akore : 
Uwarowe ceguruguga cireru rekoduia Orowaribo oiaiogire
Uwarowe cewaguguma cireru rekoduia Orowaribo oiaiogire
Uwarowe cebarigogo cireru rekoduia Orowaribo oiaiogire
Uwarowe ceiagomema cireru rekoduia Orowaribo oiaiogire
Uwarowe cenowagoro cireru rekoduia Orowaribo oiaiogire
Uwarowe cewudowure cireru rekoduia Orowaribo oiaiogire
Uwarowe cewajioje cireru rekoduia Orowaribo oiaiogire .

Icare akore : 
Aito ... ipare ewure reru rekoduiagu hi hi hi hi ... Aito ... 
Aito ... ipare ekera reru rekoduiagu hi hi hi hi ... Aito ... 
Aito ... ipare enogwa reru rekoduiagu hi hi hi hi ... Aito ... 
Aito ... ipare etaio reru rekoduiagu hi hi hi hi ... Aito ... 

Nonore iparere taiado Iwodu tabo bai bai bai , tui tuwu puwugeje dytabo .

Icare akedure dykeje , ere tuwirido pugeje . Cewu turoia mitoduji .

Nowu boetojiwu akore :
  Iwagudurece oiemarororo baia kedurere uwororo parugajeje .
  Ema Ecerae etugodo boigaire .
Nowu metuia akore :
Arice koiare inaiewu iwaguduio are etoworo boiareduna uwororo Baeiari Bororo bukorire .
  Arice owo koiare 

Dykeje icare Aroe Etawarare ure ererudo pugeje . Ure ererudu tbr tbr ... Puibagi puibagi .

Etagedure taci je dykejere ere nowy to Iwodu maku tuomage etai , cimo pariko tabo , ere togwamu tuomagei pf pf pf .

Etuomage egore : Oinono !

Dykeje icare etuomage eke butudo etai .

Icare enogwagere , awu tugerogu boeji .

Enogawge akedure dykejere icare ere ika reko Bakorokudu ae .

Ure togwa tugu to : To ... to ... to to to to ...to ... tototo .

Egore : Hi hi hi hi Kao ! 

Icá ! Urugadu . Akedure dykeje icare iparere tugeragu nowy Tadugoji , ekodure apo , ere iera bu nowy Iwodu keje .

Egore : Mareo , mareo , mareo ! Aedaga reo ! Acarugo reo , akeroia reo , aparuia reo . Oinore arore ji , oinore akagore ji .

Akore : M ! No ... no no hu ... hu hu ... !

Icare rekodure todowu (Ki Bakororo) ae , kodo apo ... ure iera bu keje pugeje .

Imadure tabo pugeje , akore : No ... no no hu ... hu hu ... !

Icare rekodure nowy aroe maiwu uo ae , ure tugera kogudo iera kajeje , ure iera bu ty nowy Iwodu keje .

Imadure tabo pugeje , akore : No ... no no hu ... hu hu ... !

Dykejere icare nowy Tadugo makogodyre tuwiemagei , akore : imedumage , itore kugure , bapo maku Ecerae etai , eragodywo tuiadu paruji .

Icare eregodyre bapo kae , ere udo nono Ecerae ereore .

Egore : Arago aiadu paruji 

Egore : Hm ! Egore : Hm ! Egore : Hm !

Eegare bigody nure egoi pudui duji .

Icare eragodyre (Nowu Iwagududoge ekeroia awadu : Awu Aroiadoge , awu Butoredoge etawadu .

 AROE JAKOMEA
(Iwagududoge eno)

Meri rekodure dytabore icare Tadugo uwadodyre .

Akore : Kodire inagoino , iorubodare Ki Bakororo akae ! Apado nono ! Akonagodyre atui aerubo bogai duji .

Kodire inagoino , iorubodare Kaigu akae ! Akonagodyre atui aerubo bogai duji .

Icare barogwa kododyre . Barogwa kodody tabo uto tuiorubo bogai , kodo toro jii ... Ure tuiorubo tawyje , ure tugu tudo . Dykejere mugure bai tada . Paga nure Aroia Kurirewy bogai .

Icare meri jetui 3 hora keje dytabo , Aroia Kurirewy aregodyre .

Ure tugera kogudo Kaigu iera parugajeje , ure turagojedo apo , kodure apo jii bato , tuwai kae . Ure kodo baado kuda . Icare ure mugudo ty keje .

Rekodure Ki Bakororo bogai pugeje . Aregodyre apo . Ure mugudo ty Kaigu meki .
Dykejere icare nowy Aroia Kurirewy uwobe ere nonogo tugu eto .

Nowu Butoregadu uwobe ere nonogo tugu Kaiguto .

Icare ere kiogaoaro kogudo ekana kajeje , ekera ra parugajeje . Ere bu etaobaru keje . Ere pariko kogudo etaogajeje . Icare ere etudo bororo kae . Ere ewuredo ty pumegi ty , aroe ao keje .

Icare egore : M m m m ...

Ere tuie to woje , tuie to woje , tugodyi bororo ji

Ekodo jii ... Nowy aroe bure kae .

Egore : m m m m m ... Tui tuwuredo dytabo .

Dykeje icare eture pugeje bororo ji : m m m m m ... Ao kae .

Ere tuwuredo ao keje , egore : m m m m m ... Tui tuwuredo dytabo .

Ere tamudo biega ty je pugeje . Dykeje icare eture pugeje , tugodyi pugeje cuku cuku cuku , tugodyi pugeje ao kae .

Egore : m m m m m ... Tui tuwuredo dytabo .

Nonore icare Aroia Kurirewy , Butoregadu , ere tôro kiwuje epiji , ere pariko kiwuje etao piji , ere kiogoaro kiwuje ekana piji , ekera piji . Icare ere etaimo nowy aroe keje . Icare etaimody akedure , icare ere turagojedo , ere togwamu pf pf 

C a ! akedure !

 AROE KUIADE
(Iwagududoge eno)

Iwagududoge eiamedy , ere tugeragu Bakorokuduji , ere tugeragu Akaruio Bokodoriji , ere tugeragu Jerigi Otojiwuji .

Dykejere icare ere tugeragu Ecerae eiamedyji .

Icare ere edugodo . Ere ee awubowu codo , ere ee awubowu kujagudo .

Ere pariko tugu etaoto . Ere tugo maku etai , ere baiga maku etai .

Tugodogere pobe ty je : tugo kujagureure , tugo coreure (Bakorokudu , Alaruio Bokodori , Iwagududoge etuiedaga) .

Icare eture bororo kae , iwagududoge ewai piji .

Ere borobari (powari) maku Akaruio Bokodori ai .

Ere pana maku Bakorokudu ai (Etuore Jerigi Otojiwu rema . Eimejeragere Akaruio Bokodori , Bakorokudu) .

Icare nowy eimejerage eture etododai .

Nowu Akaruio Bokodori uture boetoji , Bakorokudu uture rekodaji .

Icare nowy Akaruio Bokodori ure togwa tugu nowy borobarito , ure nowy powari akopdo : Ererererere ... Ererererere ... Ererererere ...

Awure icare ure ako redo : Erere ... Erere ... Erere ... Erere ... Tureru tabo .

Ewure akore br ! Br ! Br ! Br ! Br ! Br ! Bororo kae .

Nowu Bakorokudu ure pana akodo : Ca ! Ca ! Ca ! Ca ! Tureru tabo .

Eregodajire nowy etuo kodure , nowy tuwabo tabo .

Ekodo jii ... Bororo kae . Icare ere taiado bororo ji , nowy turoinodu tabo .

Ere taredo tumebiji br ! Br ! Br ! Br ! Br ! Br ! Tugodyi bororo ji , nowy powari ako rekodaji , nowy pana ako rekodaji . Ere turodo nono nowy powari , nowy pana ako ureore tugodyi rekodaji .

Etaregodyre nowy aroe ao kae ty , dykejere ere tamudo , ere tuwuredo , egore : M ... ! Tui tuwuredo dykeje . Ca ! Dykejere icare eture pugeje , nowy turoia tabo rugadu jii ... Nowy ture tuwuredowo kae .

Icare nowy Iwagududoge eture etae . Icare ere nowy enoroe kiwuje epiji . Nowy etugo , ewaiga , nowy eimo pariko , ere tugeragu ji epiji . Ere jeto ty nowy aroe ao keje .

Dykeje icare ere etaimo , ere pobo redo eiogi .

Dykejere icare ere togwamu Pf ! Joruboji .

Dykeje icare Tadugo makore , akore : Imedumage , itore , tarego bapo kae , tawo bapo maku Ecerae etai , Ecerae eragodywo tuiaduji .

Icare nowy ipare eregodyre bapo kae . Ere maku nowy Ecerae eiamedy ai . Icare eragodyre , nowy togwa kodaji .

Ere nowy KIDOGURU PARA ere bu nono .

Ere nowy ROIA GIGUDU (dos Iwagududoge) ere bu nono .

Roia akedu keje , aroe etuo aregodyre , kodo kuri , ure tumugudo ty nono ewure paru . Icare ere nowy cimo pariko , nowy tuwabo , ere maku ai .

Icare imadure tabo , akore : No ... No no hu ... Hu hu ... !

Icare ure turagojedo tabo toro tuwai kae . Ure jeto ty tuwai tada tuieda keje .

 AROE ARIGAODOGE
(Iwagududoge eno)

Icare Tadugo , Butoregadu , Aroia Kurirewy , Kogebowu , emagogodyre pui , egore : Pawo Arigaodoge etawyje .

Icare ewadodyre Ecerae etae . Ecarae eiamedy pugeje .

Aroia Kurirewy uwadodyre Ecerae etae , Ecerae eiamedy ae .

Akore :
Kodire inagoino , iorubodare akae ! Iorubodare Arua akae ! (Bad , Ceb .)
Kodire inagoino , iorubodare akae ! Iorubodare Ewiriga akae ! (Bad . Boiadowu)
Kodire inagoino , iorubodare akae ! Iorubodare Kaiaceba akae ! (Bad . Boiadowu) 
Kodire inagoino , iorubodare akae ! Iorubodare Boroe Erudu akae ! (Bad . Boiadowu)
Kodire inagoino , iorubodare akae ! Iorubodare Atugorewy akae ! (Bad . Cob .)
Kodire inagoino , iorubodare akae ! Iorubodare Uwaborewy akae ! (Bad . Cob .)
Kodire inagoino , iorubodare akae ! Iorubodare Ki Bakororo akae ! (Kiedu Ceb .)
Kodire inagoino , iorubodare akae ! Iorubodare Kudoro akae ! (Kiedu Boiadowu)
Kodire inagoino , iorubodare akae ! Iorubodare Torobaru akae ! (Kiedu Cob .)
Kodire inagoino , iorubodare akae ! Iorubodare Eno Kuri akae ! (Kiedu boe ao kejewy)
Kodire inagoino , iorubodare akae ! Iorubodare Kui Koe Cerewy akae ! (Kiedu Kugurireu)
Kodire inagoino , iorubodare akae ! Iorubodare Aromerere akae ! (Bok . Ec . boe upo kejewy)
Kodire inagoino , iorubodare akae ! Iorubodare Barogo Bororo akae ! (Bok . Ec . Boiadowu)
Kodire inagoino , iorubodare akae ! Iorubodare Baramere akae ! (Bok . Ec . Boiadowu)
Kodire inagoino , iorubodare akae ! Iorubodare Poruiepa akae ! (Bok . Ec . Boiadowu)
Kodire inagoino , iorubodare akae ! Iorubodare Imorio akae ! (Bok . Ec . Cob . boe ao kejewy)
Kodire inagoino , iorubodare akae ! Iorubodare Kaigu akae ! (Bok . Ec . Cob . boe ao kejewy)
Kodire inagoino , iorubodare akae ! Iorubodare Akaruio Bokodori akae ! (Bak .Ec .boe ao kej .)
Kodire inagoino , iorubodare akae ! Iorubodare Mamuiawugeceba akae ! (Bak . Ec . Boiadowu)
Kodire inagoino , iorubodare akae ! Iorubodare Jerigi Otojiwu akae ! (O Ec . Boro Ec .)

Tagado taerubo bogai .

Icare boecodure . Icare barogwa kododyre .

Ca kuri boecoto , meri joku otodaire , Aroia Kurirewy , Kogebowu , Butoregadu eregodyre ecewu tuwadodyre aewu ekera kae . Icare ere kodo , beto , ere baado etogi .

Dykeje icare eregodyre Ecerae ekera kae , tugo tabo . Ere raido ekera kae . Ere tugera kogudo kajeje ty tu ty tu turugadu dytabo .

Icare eture ebo . Ekodo ebo jii ... toe baa kae . Ere emugudo keje . Eregodyre iage etae pugeje , etaregodyre ebo , ere emugudo nono nowy tumedage ebo .

Dykeje icare ere irogodo tugu eto , ere nowa tugu eto . Aroe arigaodo eire eroino . Emagere ere etawyje .

Icare ere etudo . Nowugere icare eture ba okwaji , nowy tuieda piji . Ere taodo já pumeji ba okwato , egore : wa wa wa wa , arigaodoge egoiaji .

Ekodure jiii etaregodyre tugoda paru kae . Icare eture bororo ji pugeje jii ... Ca ! Ere tuwuredo nono aroe ao keje , egore : M ... !

Egore : Wao wao wao je .

Ecerae etawadu rugadu .

Ca ! Ure turugadu . Ere taimo ty .

 AROE ARAROE
(Iwagududoge eno)

Icare eture toro bato (Aroe Arigaodoge) . Ere tamudo . Meri kodo jiii ... Jeture woe pagudu otoji , dytabore icare Tugarege eregodyre Ecerae etae pugeje . Ecerae eiamedy pugeje .

Ere areme etugu eto , ere tugeragu etumeduia aremei ebo .

Icare ere nonogo tugu enogwato , ere enogwa kujagudo , ere ekera kujagudo , ere ewure kujagudo . Icare ere kaidaga bu ewugeje , ere kogudo ekana kajeje , ekera kajeje , ere kogudo ekajeje . Ere pariko tugu etaoto .

Icare eture ebo bororo kae . Ekodo ebo jii ... aroe ao kae .

Egogodyre : M m m m ...

Ekudugodyre : Ka ka ka ka !

Egogodyre pugeje : M m m m ...

Ca ! Eture bororo ji . Nowy tago tabo , nowy tugudu tabore eture bororo ji .

Ekodo jii ... bororo paru kae . Ere tamudo nono , egore : M m m m ...

Icare eture pugeje , bororo ji pugeje , tugudu tabo , tago tabo pugeje .

Ekodo jii ... Ere tuwuredo pugeje ty ... Ca ! Urugadu .

Dykeje icare Aroia Kurirewy , Okogebowu , Butoregadu icare ere tugeragu ei , ere pariko ta etao piji , ere cewu ekuie kaidaga ere kiwuje epiji , ere jeto ty nowy aroe ao keje .

Icare egore : Ca ! Tarego bapo kae . Bapo maku Ecerae etai , eragodywo .

Icare eregodyre bapo kae , ere maku Ecerae etai , eragodywo .

Icare eragodyre , nowy togwa kodaji : KIDOGURU PARA , ROIA GIGUDU .

Roia akedure dykeje , cewu aroe uo ure turagojedo , kodo kuri , ure tumugudo ty , ewure paru .

Icare ere nowy toroe to pui ae , ere mak’ai . Ere tuwabo mak’ai .

Dykejere icare imadure tabo , akore : No ... No no hu ... Hu hu ... !

Icare ure reko toro bato tuwai kae ure jeto nowy ture jetowo keje .

 AROE PARABARADOGE
(Apiborege eno)

Akaruio Boroge (apiboregedu) akore : Pawo pado pui , pawo Aroe eparudo .

Oinore akore Birimodoji (aroroedu) , Kaborewy ji (aroroedu) . Oinore akore Tadugoji (iwagududogedu) . Oinore akore Butoregaduji (iwagududogedu) . Oinore akore Ki Bakororoji (kiedu) .

Icare egore : U ! Kode akire akodure boetoji . Oinore egore Akaruio Borogeji .

Akore : U !

Icare akore : Aroia Kurirewy (iwagududogedu) , akera bu Akaruio Boroge ao keje .

Akore : U !

Ure tugera bu ao keje , akore : Akagodo Aroeiagu tugera to , tuwure to motoji Parabara tabo tumeduia joki , tuge moiawe etawadu paru tabo .

Icare Akaruio Boroge makogodyre , akore : 
Kodire inagoino , iedagamage Badojebage Cebegiwuge tagae toro , tabadure toro , iwadarygodyre tagae toro ! Kodire inoagoino , iadagamage Badojebage Cobugiwuge tagae toro , tabadure toro , iwadarygodyre tagae toro !
Kodire inagoino , iedagamage Kie Ceb . tagae toro , tabadure toro , iwadarygodyre tagae toro !
Kodire inagoino , iedagamage Kie Cob . tagae toro , tabadure toro , iwadarygodyre tagae toro !
Kodire inagoino , iedagamage Bok .Ec .Ceb . tagae toro , tabadure toro , iwadarygodyre tagae toro !
Kodire inagoino , iedagamage Bok .Ec .Cob . tagae toro , tabadure toro , iwadarygodyre tagae toro !
Kodire inagoino , iedagamage Bak .Ec tagae toro , tabadure toro , iwadarygodyre tagae toro !
Kodire inagoino , iedagamage Boro Ec . O Ec . tagae toro , tabadure toro , iwadarygodyre tagae toro !
Kodire inagoino , iedagamage Paiwe tagae toro , tabadure toro , iwadarygodyre tagae toro !
Kodire inagoino , iedagamage Ap . Cob . tagae toro , tabadure toro , iwadarygodyre tagae toro !
Kodire inagoino , iedagamage Ap . Ceb . tagae toro , tabadure toro , iwadarygodyre tagae toro !
Kodire inagoino , iedagamage Ar . Cob . tagae toro , tabadure toro , iwadarygodyre tagae toro !
Kodire inagoino , iedagamage Iw . Cob . tagae toro , tabadure toro , iwadarygodyre tagae toro !
Kodire inagoino , iedagamage Iw . Ceb . tagae toro , tabadure toro , iwadarygodyre tagae toro !
Kodire inagoino , iedagamage Ar . Ceb . tagae toro , tabadure toro , iwadarygodyre tagae toro !

Boe egore : M ! M ! M ... !

Icare akore : Iedagamage , pawo Aroe eedudo .

Egore : M ... !

Akore Pawo Aroedo tugera to , tuwure to motoji Parabara tabo tumeduia joki .

Egore : M !

Akore : Kodire inagoino inodowu akae (Bakorokudu ,Bad .) , akonagodyre atui nowa kae duji .

Egore : M ... !

Akore : Kodire inagoino , iorubodare (Arua , Bad .) akae , akonagodyre atui aiadu kae duji .

Akore : Kodire inagoino iorubodare (Bakorokudu pugeje) akae , akonagodyre atui aerubo kae duji .

Boe egore : M ... !

Icare Birimodo (Ar .Cob .) akore : Kodire inagoino , iorubodare (Akaruio Bokodori , Bak .Ec) akae , akonagodyre atui aerubo kae duji .

Akore : Kodire inagoino , iorubodare (Oca Kudurewy , Bad ,) akae , akonagodyre aragodyi aiadu paru jitu duji .

Akore : M ... !
Icare Tadugo (Iw .) akore : Kodire inagoino , iorubodare (Ki Bakororo , Kied .) akae : Akonagodyre atui aerubo kae duji .

Egore : M ... !

Akore : Kodire inagoino , iorubodare (Kaigu , Bok ,EC .) akae , akonagodyre ai akado aerubo bogai duji .

Egore : M ... !

Akore : Kodire inagoino , inodowu (Ki Bakororo pugeje) akae , akonagodyre ai amugudo aiadumage eparuia jituji .

Egore : M ... !

Icare Ki Bakororo ure turagojedo pugeje , akore : Kodire inagoino , iorubodare (Mano Kurirewy ,Ar .Ceb .) akae , akonagodyre ai akado aerubo bogai duji .

Egore : M ... !

Akore : Kodire inagoino , iorubodare (Birimodo , Ar . Cob .) akae , akonagodyre ai akado aerubo bogai duji .

Akore : Kodire inagoino , inodowu (Aroia Kurirewy , Iw . Ceb .) akae , akonagodyre ai amugudo aiadumage eparuia jituji . 

Egore : M ... !

Icare egore : Bapo reko . Tawaduwo panato .

Icare nowy aroe etawarare aregodyre , ure tumugudo ty . Ure tugu bapoto gri gri gri . Du tonajire ipere ere iogwarido , egore : Wa ... !

Bapo kiere : ju tuki , ju tuki ...

Pana akore : khu khu khu ...

Ere iogwarido pugeje : Wa ... !

Akore : Ho o ... !

Bakororo oiado Bakororodogei Ho o ... !

Bakororo oiado tagimejeragei Ho o ... !

Bakororo oiado tagimejera Bokuojebaji Ho o ... !

Bakororo oiado tagimejera Burekiabeioji Ho o ... !

Boecojire icare eragodyre roiaoji .

Boetoji : Parabaradoge ekeroia .

Rekodaji : Bokuojebage ekeroia .

Rekodaji : Buturori ekeroia .

Rekodaji : Aeredoge ekeroia .

Eragodyre jii barogwa kodody kae .

Barogwa kodody kejere icare Akaruio Boroge ure nowa tugu nowy ipare eiamedyto .
Rekodure Oca Kudurewy (Bad Cob .) ae .
Oca Kudurewy nowy Parabaradoge etuo rema . Nowure umode togwa tugu ikato .

Dykejere icare Parabaradoge eregodymode ciwo kae .

Jerigi Otojiwu rekodure Parabaradoge enodo tabo etododai , nowy kado kae . Nowy Jerigi Otojiwy koiare umode kado kado boetoji . Nowy koiare umode ipo to nowy tuo Oca Kudurewy uporoji , du akomode : Iai iai iai !

Icare etaregodyre nowy kado tabo (ere ia bowuje , ere ia iwure) .

Nowu Oca Kudurewy ure togwa tugu ikato etogi .

Úre nowy ika akodo : Toto ... To to ... To to to to to to to ...

Dykejere ere iogwarido : Wa ... !

Ere nowy kado bowujedurewy akodo : pa pa pa pa pa pa ...

Egore : Wa ... !

Icare ere turemo tabo baito . Icare ere roiao ta pugeje .

Egore : Bakoro oiado ty tagimejeragei ...
Icare akegodyre ei . Icare Birimodo rekodure tonaregedu ae (tonaregedu Bakorokudu ae) .

Akaruio Boroge rekodure tonaregedu Akaruio Bokodori ae .

Birimodo akore (turagody tabo) : Bakororo atugo rekodudo tudugarege etai reno .

Akaruio Boroge akore (toragudu tabo) : Bakororo atugo rekodudo tudugarege Buruworeuge etai reno .

Icare Ki Bakororo rekodure tuiiorubodare Birimodo ae , rekodure Mano Baru ae , ure ewuredo ty .

Ki Bakororo akore (turagody tabo) :	Iroia Bokuojeba
   Iroia Burekiabeio
   Iroia Okoge Coio
   Iroia Bokodori Coio .

Tadugo akore : Ure arowedore podomire tudugarege etai reno .

Meriri Baru (paiwedu) akore : Ure arowerodore podomire tudugarege etai reno .

Icare eture : Boetoji Birimodo , Mano Kurirewy , eture , Bakororo apo , Itubore apo , toro Aije muga kae .

Ere iogwarido ei tuie bu duji , agore : Wa ... !

Egore : M ! m m m m ... ! 

Icare egore : Buturori je bu ! Buturori je bu !

Ere je bu , ere iogwarido ji : Wa ... !

Egore : M m m m ...

Ca ! Dykejere icare aroe etuomage ere pariko tugu tore etaoto , egore : Kado je bu ! Kado je bu ! Meri rekodure !

Icare ere kado je bu .

Dykejere ika , pana , ako padure boe kajeje . Ika , pana , ako aregodyre , akore :

Ika akore : Ka ka ka ! Ka ka ka !

Pana akore : Gu gu gu ! Gu gu gu !

Butore akore : Cuku cuku cuku ! Ewureji (Bakororo bureji , Itubore bureji) .

Egore : Icana taeku kidugodyre ? Tarego etogi .

Aroe egore : Wi wi wi wi wi wi !

Oinore aroe egore Bakororodogei , Ituboredogei .

Icare eregodyre , eregodo toro etogi , egore : Wi wi wi wi wi wi ! Eregodyre mato tuibagi woe pugeje .

Ere iogwarido ei : Wa ... !

Egore : M m m m m ...

A ... ! Oinore Bakororo , Itubore , oinore erore tugodyi mato bororo kae , ika tabo , pana tabo !

Ekodure , ere tuburedo pumegi tuku .

Icare eture pugeje ...

Egore : Tarego eregodaji . Etu nure . 

Icare eregodyre eregodaji , egore : Wi wi wi wi wi wi .

Egore : Wa ... !

Ere tugirimi mato pugeje .

Ere iogwarido pugeje . Ere iogwarido pugeje : Wi wi wi wi wi wi…

Aroe ere iogwarido ei : Wa ... !

Dykeje icare Bokuojeba aregodyre pugeje . Kudu padure boe kajeje ...taci . Akore : Ka ... !

Je padure bororo okwa kae . Iemagudu nure . Ciemagudu tabore aregodyre . Kudugodyre : Ka ... !

Ciemagudu nure : Cuku cuku cuku ...

Ere iogwarido : Wa ... !

Dykeje icare eture kado tabo toro nowy aroe kae . Ere tuwirido kado tabo bororo oiado , nowy bokwarewy bure paru .

Nowu Bakororodoge (Bakororo e Itubore) eragojere ebo : ia rakojere kana pemegarewy oto keje , ia mugure kana koborewy oto keje . 

Dykejere ere ciemagu puibagi puibagi nowy birewy oiei tui kado jodo moto kae , tui akodo jamedy du abo .

Dykejere ere turagojedo nowy kado tabo , nowy bororo aoji .

Icare ere tugeragu adugo biriji , ere jipo badudo paci , nowy Parabaradoge etuo otogajeje .

Icare ere tugeragu nowy Parabaradoge etuoji . Arua jire ere tugeragu (Boe egore : Parabaradoge etuo , Boe egore : Parabaradoge eimejera , Boe egore : Uokuri) .

Icare ere nowa tugu to , biaga karega . Ere tugu jamedy boeto , ere nowa okwatorudo ji rugadu .

Icare egore : Tarego onaregedu bogai .

Icare eregodyre bogai (Jerigi Otojiwu onaregedu rema) , ekodo apo , ere buredo ty . Nowure ekare nowa kurido ji . Ere nowa aturigido ji , ere mugudo ty ... Dykeje icare ere nowy adugo biri onado ji oino poruji oino tuku .

Icare ere nowy Parabaradoge etuo onaregedu mugudo ty .

Icare nowy parabaradoge etuo uragodyre ewo nowy Parabaradoge akodo .

Akore :	Hu u ... 
   Bororo imire itaregodyre , itugarege , itore , iwage ! He e ...

Akore :	Hu u ... 
   Bororo imire itaregodyre , itore iwage ! He e ...

Akore :	Hu u ...
   Parabara eimejera jakajejewy okwa kiarewy .

Nonore icare ure tugera tugu nowy kadoto . Akore : Pa pa pa pa pa !

Ere iogwarido : Wa ... !

Egore : M m m m m ...

Dykejere ere nowy Parabaradoge etuo reko jice bororo paru kae , ere nowy adugo biri rakojedo uporu keje .

Icare nowy uo uture pugeje woje tugana pegarewy jaogwai , icare ure tugirimi pugeje woje tugana pemegarewy jaogwai pugeje . Du tabore icare ure ipo to nowy tonaregeduji , ure ipo to nowy adugo biriji po po po po .

Dykeje icare nowy oragudure , akore : Iai iai iai iai !

Icare nowy uo uture jice bororo paru kae cu cu cu . Nowy onaregedu uture rekodaji , ure cinogido uporu raji ju ju ju .

Ere iogwarido : Wa ... !

Ere tugera tugu nowy kadoto pa pa pa pa .

Icare ere tugera ra nowy kado piji , ere barigu aroe bukeje pr pr .

Dykejere icare ia aroe kudu pado boe kajeje pugeje , akore : A ! Kao ... !

Metuia akore : Kae gae ! (Ere itura boe reko tugedui jitu tabo .)

Tugodyi mato bororo kae pugeje , aroe egogodyre : M m m m .

Ekodure mato , ere tuburedo aroe ao keje , ere turodo duru duru ... Ekudugodyre nono aroe ao keje .

Akore : Aere ko ko !

Metuia akore : Kae gae !

Icare eture pugeje toro aroe bure kae , ere tuburedo pugeje , re turodo duru duru duru .

Ekudugodyre pugeje :

Akore : Aere ko ko !

Metuia akore : Kae gae !

Aroe egore : M m m m .

Akedure dykeje , cewu buturori pugeje .

Aroe etawarare ure aroe ererudo jamedy , dykejere aroe erore nowy tureru piji Buturori kae .

Nowu Ki Bakororo , Kaigu (Aeredoge) ere nowy Buturori to mototo boetoji . Ere tugeragu ji ta (Ki Bakororo ure tugeragu corewy ji , Kaigu ure tugeragu nowy kujagurewy ji) .
Ekodo tabo oino ... Egore wi wi wi wi (ere tuwureagurudo tabo) .

Kaigu kodure oino tugana koborewy jaogwai , Ki Bakororo kodure oino tugana pemegarewy jaogwai .

Egore : Wi wi wi wi , ere tubujodo pumegi tuku , egore : ca ! oino pui , ere tugana aogado ri tabo , ere to motoji pa !

Aroe egore : Wa ... !

Egore : Ca ! Bakororodoge !

Dykeje icare Bakororo ure tugeragu Buturori corewy ji , Itubore ure tugeragu kujagurewy ji , ekodo tabo pugeje , nowy tumedage ekodaji .

Egore : Wi wi wi wi . Ere tubujodo pumegi kuri tuku !

Egore : Icá !

Ere tugana aogado taci !

Egore : M ! Ere to motoji pa !

Aroe egore : Wa ... !

Egore : m m m m ... ! Tuiedui .

Icare egore pugeje : Bokuojebage pugeje !

Awuge erore nono nowy tumedage erore rugadu (Bokuojeba , coreu; Burekiaboeio , kujagureu) .

Icare boe egore : Aroe pugeje !

Nowu atugododyreuge aroe etagedure dykeje icare aroe eiamedyre Buturori to motoji . Icare areme , ime , kuridoge , boe etore kugure ere Buturori to motoji .

Icare boe eiamedy akedure ji dykejere icare ereru akedure .

Aroe ererure jii boei nowy Buturori to motoji du tonaji .

Icare Boe etagedure dykeje icare nowy boe ereru akedure taci ! 

Ca ! Aroe ere cimo pariko maku tuomage etai , ere tuguie powari maku tuomage etai , ere togwamu ei pf !

Nowu etuomage egore : Oinono ! Oinono ! Jorubo barigu ipiji . 

Dykejere icare nowy etuomage ere eke butudo , egore nowy tugeji : E ... E ... E ...

Ca ! Care nowy eke butu akedure .

Icare enogwagere , ekudure : Moiawe ekuruce , iworo kuruce , ekudure noidoia kujaguji . Ere motore kugu ko , ere akó kugu ko , ere apeo kugu ko . 

Icare ere oiko , dykejere icare ere ika akodo .

Nowu aroe etuo ure nowy ika akodo : To to to to ... To ... Tototo ...

Egore : Wa ... !

Ere nowy ika akodo woje Ituboreto . Ere akodo : To to to to ... To ... Totototo .

Egore : M ... ! Wa ... ! Wa ...o !

Dykejere Birimodo , Akaruio Boroge , Tadugo , Ki Bakororo , Meriri Baru , ere tugeragu bapoji . Ere bapo maku ecerae etai , ecerae eiamedy ai .

Icare Aromerere ure tugeragu akaruio Borogeji , kodo apo ... cewu kado kae , ure iera bu keje , akore : Mareo , mareo , mareo ! Aedaga reo , acarugo reo , akeroia reo , aparuia reo ! Oinore akagore ji , oinore akagore ji .

Akore : No ... Nono hu ... Hu hu ... !

Nowu icare rekodure todowu ae pugeje , todowu Butoregadu ae , kodure apo , ure iera bu kado keje pugeje ty ... Imadure tabo pugeje , akore : No ... No no hu ... Hu hu ... !

Ca ! Nowure icare ure tugeragu ecewu aroe maiwu uwieji , ure iera bu nowy kado keje pugeje ty . Imadure tabo pugeje , akore : No ... No no hu ... Hu hu ... !

Nowu icare rekodure nowy aroe maiwu uo ae pugeje , ure iera bu nowy kado keje ty je . Akore : No ... Nono hu ... Hu hu ... !

Nonore icare cewu uragodymodewuge ere turagojedo . Icare eragodyre nowy aroe ekeroiaji .

Apiborege eke kidoguru para rekodure jao .

Nowu uragodyrewy akore : 
Aroeceba ocagodyiagu tuigoia tuwaradu toduia Kujibo Bororo bukorire (Cewu Parabaradoge eparu reno) .

Nowu Birimodo uke kidoguru para pugeje :

Nowu uragodyrewy akore : 
Kudurori bowodu jetuiaga , Bakugumoe akagiridodo jetuia awugeje
Kudurori bowodu jetuiaga . 

Nowu Paiwedu (Meriri Baru) uke kidodguru para pugeje .

Nowu uragodyrewy akore : 
Iedaga Kuaga ako peiogwa jetuiaga 
  Tuiordu okwaimo tuguie meremere oiagaire .
  
Icare Tadugo pugeje : Tadugo uke kidoguru para pugeje .

Nowu uragodyrewy akore :
Arigao kodody owu cega mato .
  Arigao tuwoie tugudawuge eiaidody baragorire . 
  Icare Ki Bakororo uke kidoguru para pugeje .

Nowu uragodyrewy akore :
Arigao kodody owu cega mato .
  Arigao tuwoie tuwororo Arigao Bororo iogodydo .
  
Nowu Bakororo , Itubore , Burekiabeio , Bokuojeba , Aere , Buturori ekeroia reno . Nonore ekeroiare . Nowy jire Boe eragodyre .

Icare akedure meri butu tabo .

Buturoridoge eno bakaru (Paiwe)

Boecodure , icare barogwa kododyre , dykejere Meriri Baru (paiwedu) uwadodyre .

Akore : Taedadudo ! Barogwa kodody ! Taerydywo barogwa kodody ji , tawo tae kabi , tamearydy awadudo tai .

Dykejere icare merure .

Kodo jii dykejere icare aregodyre bakuru kae .

U ! Bakuru rakare ! Kiogoagiri meture tada . Mare nowy kiogoagiri kugurigodyre .

Aiwore ji ty je . Icare ure tugirimi . Kodo jii bato . Aregodyre bato , akore : Iordure aroeji ! Itogeadure aroeji . Kiogoagire meture nowy bakuru tada , du kodire iroino tawogai .

Akore : Barogwato padumode bogai paiamedy tabo .

Barogwatore icare eture bogai .

Etaregodyre nowy bakuru kae .

Egore : Ka koduboe akuruba ? Kakoduboe akiriba ?

Dykejere icare akore : Boe koduwuboe imi karega . Aroe etagiri reno . Aroe imireo .

Akore : Aroe Buturori itakuru reno , aroe Buturori itagiri reno .

Dykejere icare Tugaregere tuwu tuwugeje , egore : Marigu , paregodywo aroe akuru kuda , paerydywo ji .

Egore : Paerydywo kaboba . Paerydywo kaboba akoino pudui ...

Icare pogoriwe eregodyre , ekodure , mare etaregodykare ae .

Dykeje icare piroje eregodyre pugeje , mare etaregodykare ae .

Dykeje merire eregodyre , eerdu nure ji , mare etaregodykare ae . Ere tugirimi . Icare ure to akiri rogu bu ty ewugeje .

Parabaradoge eregodyre pugeje . Etaregodykare ae mare eerdu nure ji . Ure tagiri rogu maku ty etai pugeje .

Dykeje turubare pugeje . Aregodyre ae , mare ukare ciegi ji . Ure tagiri rogu maku ty ai ... Icare uture piji .

Dykeje icare piodudu , Boe egore piodudu porerewy rogu , nono , rekodure pugeje . Aregodyre ae , ure juredo ji inono , oino , ure taiado apo m m m !

Icare akore : Kakoduwu aroe akibao ?

Akore : U ! Boe koduwu aroe imi karega .

Akore : Kakodiwu akibao ? Inoba ureuba akibao ?

Akore : Boe koduwuboe imi karega . Aroe imi . Aroe remawu imireo . Imire ikiere Aroe Buturori .

Kujagu nure .

Icare uture piji . Kodo tumedage etae . Ure taiado oino p !

Akore : Iordure ji : Aroe rabodu . Aroe remawu rabodu . Akore Aroe remawuie ure puduni . Puduie boe egore Aroe Buturori , Aroe Buturori , oino .

Egore : Kode , marigu , paduwo ae , paerydywo ji .

Icare eture ae tododai . I ! Keadu karega ure ! Boe awuru rugu ureore ure tumugui Tugarege etogi .

Icare Tugarege etaregodyre Buturori ae . Makogodyre ei , akore : Tagaregodyre ?

Egore : U ! Cedaregody .

Akore : U ! imireo . Iire boe egore Aroe Buturori , Aroe Buturori , oino .

Nowu tugarege egore : M ... !

Akore : Mare toroiwamodykare ii . Mare tori corewy tamode bu tori kujagurewy keje , dytabore tawororomode iwogai .

Itaregodymode bogai , imode iremo to rugadu .

Ki Bakororo jire tamode tarokagado nowy tori corewy tabo .

Kaigu jire tamode tarokagado imi remawu itabo kujagurewy apo .

Nowu Tugarege egore : Ii ... ! Oino .

Ca ! Nonore icare nowy Aroe Buturori uture tuiato , woje jewaduiewoto , Bakororo bogai ...

Nonore icare okware tuiato Bakororo bogai . Nowy kujagurewy uture tuiaoto , okware tuiaoto Itubore bogai .

Cá ! Urugadu !

 AROE AROECEBA
(Apiborege eno)

Meri rekodu tabo , Akaruio Boroge (Ap .) uwadodyre , akore : Kodire inagoino , iorubodare Bakorokudu akae . Akado aerubo bogai .

Kodire inagoino , iorubodare Jerigi Otojiwu akae . Akado aerubo bogai .

Oinore Akaruio Boroge akore .

Icare barogwa kododyre , makogodyre tuwie Kurugugaji , tuwie Apuieji , akore : Paduwo pawobe emuga kae , etaregodywo pagagu aroe etae .

Icare eture .

Egore : Nogware kugure , cegodo toro , boe baado cedogi .

Egore : Irogody kowy , rotu kugududo .

Egore nowy tuwobei .

Icare ere nowy irogody kowy , ere nowy roto pobo tugu to .

Dykejere icare nowy Akaruio Boroge , nowy Kuruguga , eregodyre nowy Ecerae etae .
Kuruguga (Ap . Cob .) rekodure Jerigi Otojiwu (O Ec .) ae .

Akaruio Boroge(Ap . Ceb .) rekodure Bakorokudu (Bad . Ceb) ae .

Ere emugudo ty ... Icare ere edugodo , mare ere ekujagudo boetoji .

Icare ere Bakorokudu iera ra paru codo , ere bure ra paru codo , ere mogajejewy bu , ere codo (Aroeceba corewy) .

Nowu metuia imore nowa . Ere okwa nowado , ere iera nowado , ere bure nowado , ere mogajejewy bu , ere nowado , ere kigadudo (Aroeceba Kigadurewy , Aroeceba Tororewy) .

Icare ere toro kogudo ekajeje , ere pariko tugo etaoto . Mare nowy pariko kedo karega : aroeceba kajejere nowy pariko ere kogudo , kuruguga kajejere ere nowy pariko kogudo .

Macare aroeceba bokware , kuruguga bokware , kocare pariko mito ty je , dure icare kogure ty , kogure ty , kogure ty , aroe etaora kajeje .

Aroeceba koiare , kuruguga koiare ure aroe emodydo , ure boe eiamedy motudo . Macare boe bokware .

Icare Akaruio Boroge akore : Icare pare eiado . Tageragu etoroji , toro ebo bororo kae .
Icare ere tugeragu etoroji , ekodure ebo bororo kae , ere ewuredo bororo keje .

Icare egogodyre .

Ikuie Ekurewydo (Ap . Ceb) , Tubore Ekurewydo (Ap . Cob .) eragojere woe tuwagu tabo tuiedagamage ebo , tuwo baku jukodo ei .

Icare eture . Egogodyre , egore : M m m m ...

Dykeje icare eturu cuku cuku cuku . Nowy tago tabore eture .

Ere tuie to woje tago tabo : M m m m ... Bororoji .

Ikuie Ekurewydo , Tubore Ekurewydo ere baku jukodo ei be be be .

Ere tuwuredo , ere tamudo biega ty je , dykejere icare eture pugeje , nowy tagoia mito dytabo . 

Ekodure bororo ji jii ... Icare ere tuwuredo . 

Ca ! Dykejere nowy Akaruio Boroge , Kuruguga , eture etae , ere etoro kiwuje , ere pariko ta etao piji .

Nowu Ikuie Ekurewydo , nowy Tubore Ekurewydo eregodyre to pobo kae , tubori po kae , tuwo nowy tagu aroe , tuwo nowy tuiedagamage etaimo .

Icare ere etaimo tu… Nowy aroe keje .

Etaimody akedure dykeje ere turagojedo , ere togwamu pf ! Pf ! Eiamedyji .

Dykejere icare eture bato tuwai kae . Ere tamudo , mare jii je karega .

 AROE TUDOE
(Apiborege eno)

Biega ty je , dykejere icare Akaruio Boroge rekodure Bakorokudu ae pugeje . Kuruguga rekodure Jerigi Otojiwu ae pugeje .

Dykejere Akaruio Boroge rekodure Kaigu ae , rekodure Arua ae , rekodure Oca Kudurewy ae , rekodure Ki Bakororo ae , rekodure Ino Kuri ae .

Kuruguga rekodure Baramere ae , rekodure Poruiepa ae , rekodure Aromerere ae .

Dykejere eregodyre areme etae pugeje , nogware kugure etae pugeje , areme codudoge etae , ime codudoge etae .

Icare ere ekudu kogudo , boe egore ewariga .

Ere ewariga kogudo , dykeje icare eture ebo , ere edo pobetu , pobetu , pobetu .

Boetoji :	Kaigu , Poruiepa .
   Baramere , Aromerere .
   Ino Kuri , Torobaru .
   Ki Bakororo , Oca Kudurewy .
   Arua , Bakorokudu .

Tudoe eiamedy ere pobetu , pobetu jamedy , ereore .

Icare etagedure bororo kae , icare ere tuwirido ... Ta ! Oino bororo kajeje .

Icare ererugodyre .

Egore : wi wi wi wi ! Tureru tabo .

Nowu tudoe eture etododai bororo ji : Gu gu gu gu ... Toja tabo .

Egore : Ps ! Ps ! Ps !

Ekedure torigaji , ekedure jepara kobo roguji , ekedure ia ipo kobo roguji .

Ere udo oino epogoraji : Cu cu cu cu ...

Icare ereru akedure . Icare Akaruio Boroge , Kuruguga , ere tugeragu ei . Ere pariko tawyje etao piji , ere butore kiwuje epogodawu piji , ere ewaiga aru epiji .

Nowu Tudoere nowy to iporogu , jepararogu , torigarogu , ere maku nowy Akaruio Boroge , Kuruga , etai .

Egore : M ! No ... No no hu ... Hu hu ... !

Icare nowy apiborege areme ere etaimo tuboripo tabo . Eiamedy boe ere eteimo : Kurugugoe , Tudoe eiamedy .

Akedure icare ere togwamu pf pf ! Enure jorubo barigu boe epiji .

Icare Kuruguga , Akaruio Boroge , emagore tuwiemagei , egore : Imedumage , tarego bapo kae , tawo maku Ecerae etai , eragodywo tuiaduji .

Icare eragodyre , nowy togwa kodaji .

Roia akedure , dykeje icare nowy aroe etuo aregodyre , ure tumugudo ewure paru . Icare ere nowy toroe to pui ae . Icare imadure tabo , akore : No ... No no hu ... Hu hu ... !

Icare ure turagojedo tabo taci . Icare uture tabo toro tuwai kae , ure turemo tabo , ure jeto ty tuieda keje .

 AROE KAIWO
(Paiwoe eno)

Meri rekodu tabo , Meriri Baru , paiwedu akore : Pawo aroe tawyje . Pawo Kaiwo tawyje . Oinore akore tumeduia Birimodoji , tumeduia Kaborewy ji (Ar . Cob) , tumeduia Mano Kurirewy ji , tumeduia Kurugugaji (Ap .)

Icare nowy Meriri Baru mitodu , akore toneregedu Kaiguji (Bok .Ec .Cob .) , akore : Imedu , akera bu itao keje , akagodo : Aroeiagu tugera to , tuwure to motoji Kaiwo tabo tumeduia joki , tuge pogodawu , tuge otoe (id .) paru tabo .

Icare Kaigu rore ino rugadu .

Icare Meriri Baru makogodyre , akore :
Kodire inagoino , iedagamage Badojebage Cebegiwuge tagae toro , tabadure toro , iwadarygodyre tagae toro !
Kodire inagoino , iedagamage Badojebage Cobugiwuge tagae toro , tabadure toro , iwadarygodyre tagae toro !
Kodire inagoino , iedagamage Kie Cebegiwuge tagae toro , tabadure toro , iwadarygodyre tagae toro !
Kodire inagoino , iedagamage Kie Cobugiwuge tagae toro , tabadure toro , iwadarygodyre tagae toro !
Kodire inagoino , iedagamage Bok . Ec . Cebegiwuge tagae toro , tabadure toro , iwadarygodyre tagae toro !
Kodire inagoino , iedagamage Bok . Ec . Cobugiwuge tagae toro , tabadure toro , iwadarygodyre tagae toro !
Kodire inagoino , iedagamage Bakoro Ecerae tagae toro , tabadure toro , iwadarygodyre tagae toro !
Kodire inagoino , iedagamage Boro Ec . O Ecerae tagae toro , tabadure toro , iwadarygodyre tagae toro !
Kodire inagoino , iedagamage Paiwe , Apiborege tagae toro , tabadure toro , iwadarygodyre tagae toro !
Kodire inagoino , iedagamage Aroroe , Iwagududoge Cob . tagae toro , tabadure toro , iwadarygodyre tagae toro !
Kodire inagoino , iedagamage Iwagududoge Ceb . , Ar . Ceb . tagae toro , tabadure toro , iwadarygodyre tagae toro !

Akore : Iedagamage , pawo aroe eerdudo , pawo aroedo tugera to , tuwure to motji Kaiwo tabo tumeduia joki .

Egore : M m m m . Oino akoi pudae duji .

Akore : Inodowu (Kaigu) , akonagodyre ai amugudo aiadu paru jituji .

Akore : Kodire inagoino , iorubodarege , itore , tagae (Tugarege , Ecerae) , tarodo taci toro taiadu kae tawo oto akirido tai , tawo oto kado tai .

Dykejere akore : Baporogu reko !

Ere baporogu reko badojeba Bakorokudu ae .

Boecore .

Icare Bakorokudu ure Kaiwo parudo , bai tada . Areme eragodyre jamedy .

Akore (Kaiwo Paru) : I hi ... Kae gae Iwo ! 

Dykejere icare uture jii… (raicigo)

Akore :	Ho o o ... (6x)

Jure imire Ho o o . Ho o o .

Kaia Ho o o . Ho o o .

Mano Ho o o . Ho o o .

Iwo Ho o o . Ho o o .

Roia Ho o o . Ho o o .

Akore :	Jure itawyje
   Kaia itawyje
   Mano itawyje
   Iwo itawyje
   Roia itawyje .

Akore :	Jure iregodyre
   Kaia iregodyre
   Mano iregodyre 
   Iwo iregodyre
   Roia iregodyre .
ROIA AO

Ceima cero parure 
Ceima cedadugo parure
Ceima cegenawu parure
Ceima ceerugo parure
Ceima cedagiri parure
Ceima cedoiaga parure
Ceima cegiga parure .

Ceima Kuruguga parure
Ceima Bakuguma parure
Ceima Parigogo parure
Ceima Jakomema parure
Ceima Nowagoro parure
Ceima Butowure parure
Ceima Bacioje parure
Ceima Aenogwa parure .

Ceima Birimodo parure
Ceima Birimodo etadugo parure
Ceima Birimodo ekenawu parure
Ceima Birimodo eerugu parure
Ceima Birimodo etagiri parure
Ceima Birimodo etoiaga parure
Ceima Birimodo ekiga parure .

Ceima Boro arirewy padure
Ceima Kaiworo padure
Ceima Aenogwa padure .

Awu roiao akedumode 7 hora kae boecoji . Dykeje icare eture tuwai kae . Ere tamudo , enudure .

Barogwa kodody tabore icare ipare eture nowy kaidaga kae , iturato . Etaregodyre . Icare eragodyre pugeje , roiaoji pugeje , nowy togwa kodaji (Ceima ...)

Dykejere icare nowy roia remawu epa uture toro bato . Nowure icare ure moito ty tu ty je , toro tuwobe ebo , tuwire ebo , aroe maiwu muga kae , toro bato .

Kaigu akore :	(Kaigu ukeroia kidoguru para) .
   Iedaga Kuaga ako peioga owu jetuiaga 
   Etuioruduwo okwa imo tuguie meremere oiagaire
   Iedaga Kuaga ako peioga jetuiaga .

   (Kaigu ukeroia umanarewy pugeje)
   Aroe Bae cenoia poro awadu wararere
   Cenoia kajejewy urubejewy jetuia kori
   Aroe Bae cenoia poro awadu wararere .

(Kaigu ukeroia gigudu pugeje)
Arowe epadure cibaiari otojiwu 
Arowe etaiwore cibaiari otojiwu 
Arowe etaiwore cibaiari otojiwu . 

Icare ipare ere Kaiwo kogudo . Icare ipare ere Kaiwo okwaborado . Icare ipare ere Kaiwo okwa kogudo .

Icare ipare ere cewu Kaiwo ira kurido ty tu ty tori tabo .

Icare ere kogudo ipo kajeje . Nowy ipo jire boe egore Kaiwo Ika , Kaiwo Ika , ino . Oinore boe egore nowy Kaiwo epa ipo roguji .

Ícare akedure . Nowure icare Boe erore tuginoi ji . Ure to iado boetojiwu , ure to akedudo boetojiwu , ure tuiebu to tabo bororo kae , tui to iado dykeje , dykejere iage ere tuiebu pugeje tui to iado dykeje ty tu ty je .

Érerure bororo ji , bororo okwaji ty tu ty je .

Dykejere icare etagedure . Du tonajire Aroe Etawarare ure ererudo .

Akore :	Kujibo ! Kujibo !
Iobo Iobo Iobo !

Ereru akedure , dykejere icare Meriri Baru (Paiwedu) ure tugeragu Akaruio Borogeji (Aroroedu) , Ure tugeragu Baitogogoji (aroroedu) , icare ure ee atugodo .

Ure ee codo boetoji kuri woe awu enoguru .

Ura nowa to to to ji . Ure awu ekera paru codo , ure eimori codo , ure nowa to to pugeje ty tu ty .

Ure ewure ra paru codo , ure atugodo nowa tabo co co co .

Boe egore : Meriri Baru , Akaruio Boroge , Baitogogo iera kobotodo , ure bure kobotodo , ure uporai kobotodo .Ákaruio Boroge , Baitogogo , eiere Aroe Boerukiaridoge .

Baitogogo okwa akre meriri bariji , Akaruio Boroge okwa akore pariraji .

Baitogogo akore : Eregé Eregé Eregé Eregé Ke ... ! 

Akaruio Boroge akore : Cigi cigi cigi cigi ci ...

Ere iogwarido : Hi hi ... Koga ka iwo ! 

Kodure oino bororo ji jii je . Ure turemo baito jii ... Tureru tabo .

Mare rerukare jice , tume tabo tododaire rerure .

Icare reru akedure , dykejere icare ipare eture bato , tuwaito , tumuga kae , tuwo tugujagudo , tuwo tuiejiwudo , tuwo tubemegado .

Icare ere ciado , dykejere icare eture baito .

Egore : Taburedo baiji . Meri rekodu nure ! 

Ca ! Nowure icare ure tuginoi . Nowure icare aroe ererure bai tada , Kaiwo tabo . Ere taiado oino bato jii ... Ere tuburedo .

Egore : Hi hi ! Ka gagaga iwo ! 

Dykejere icare nowy Kaiwo uiadumage eture tabo . Uiadu Jerigi Otojiwu , uiadu Arua , eture tabo , baporogu tabo , kaiwara tabo (meri jetui woe pae jaka jitu tabo) .

Egore : Rogirogire , Rogirogire .

Árowe ikuruguga butuia rogirogire , rogirogire .
Árowe iwaguguma butuia rogirogire , rogirogire .
Árowe iparigogo butuia rogirogire , rogirogire .
Árowe iiagomema butuia rogirogire , rogirogire .
Árowe Inowagoro butuia rogirogire , rogirogire .
Árowe Iwudowure butuia rogirogire , rogirogire .
Árowe Iwajioje butuia rogirogire , rogirogire .

Du tonajire ipare ererure bororo ji .

Akore pugeje :	Jure ika Jure ika 
   Atugore Atugore 
   Jure ika , Jure ika atugore , atugore
   Jure ika , Jure ika enawure , enawure
   Jure ika , Jure ika urugure , urugure
   Jure ika , Jure ika akirire , akirire
   Jure ika , Jure ika oiagare , oiagare
   Jure ika , Jure ika meririre , meririre
   Jure ika , Jure ika bataryre , bataryre
   Jure ika , Jure ika kaworure , kaworure
   Jure ika , Jure ika ukigare , ukigare .

Akore pugeje :	Jure ika , Jure ika atugore , atugore o o o a 
   Jure ika , Jure ika enawure , enawure o o o a 
   Jure ika , Jure ika urugure , urugure o o o a 
   Jure ika , Jure ika akirire , akirire o o o a 
   Jure ika , Jure ika oiagare , oiagare o o o a 
   Jure ika , Jure ika meririre , meririre o o o a 
   Jure ika , Jure ika bataryre , bataryre o o o a 
   Jure ika , Jure ika kaworure , kaworure o o o a 
   Jure ika , Jure ika ukigare , ukigare o o o a . 

Dykejere icare ere tugado puibagi : iage eedure jice bororo paru keje , iage eedure woje badojeba Bakorokudu apo .

Akore :	Ukudawuge 
Enoja paduiaiga Akurubo itagareuge ewere o o ...

Egore :	Hi hi Kae gae gae O ... !

Akore :	Ho o ...
Owarowe 
Kuruguge ceguruguga cireru rekoduia Orowaribo oiaiogire .
Ho o ...
Owarowe bakuguma cireru rekoduia Orowaribo oiaiogire .
Ho o ...
Owarowe cebarigogo cireru rekoduia Orowaribo oiaiogire .
Ho o ... Ho o ...

Akore :	Aito ... Ipare ewure reru rekoduiagu hi hi hi hi !
   Aito ... Ipare ekera reru rekoduiagu hi hi hi hi !
   Aito ... Ipare enogwa reru rekoduiagu hi hi hi hi !
   Aito ... Ipare etaio reru rekoduiagu hi hi hi hi !

Nonore icare ia roia pado pugeje : ia Kaigu ukeroia pugeje .

Nowu roia iere WARUTO , metuia iere IROIO KURUGUGOE .

Areme ekedure nowy ipare eno Kaiwo otoji ty tu ty tyje , pumegi , oino rugadu .

Ere tuwirido pumegi ty , ere pob .

Icare nowy uragodyrewy akore :
   O waruto
   Cibae etoiaga arirewy okwa
   O waruto
Iroio kurugugoe etoiaga arirewy okwa
   O waruto .

Nowu WARUTO akedure dykejere icare Aroe Etawarare ure ipare aroe ererudo pugeje nowy Kaiwo tabo .

Areme ererure ekujiagi pf pf pf pf .

Icare eiamedy akedure icare ere tureru akedudo .

Aroe Etawarare akore :	Kujibo Kujibo Kujibo ...
   Iobo Iobo Iobo ...

Icare aroe etuomage ere etaimo . Ere pobo redo eiogi cu ...

Ecare ere turagojedo dykeje egore oino pf pf pf ! Ere togwamu boei .

Icare eke buture .

Eke moiawe , eke iworo . Beture . Ere kowyje . Ere kodu akedudo , dykeje icare eture .

Ere ika maku Bakorokudu ai . Ure togwa tugu to .

Akore : To to to to to to to ... to to to .

Egore : Hi hi kae gae gae Wo !

Dykejere icare ipare ere tugeragu Meriri Baruji ere iera bu nowy Kaiwo keje , egore : Emareo , emareo , emareo ! Aedaga reo ! Acarugo reo ! Akeroia reo ! Aparuia reo ! Oinore arore ji . Oinore akagore ji !

Akore : M ! No ... No no hu ... Hu hu !

Icare ure tugeragu todowuji (todowu Jerigi Otojiwuji) , ure iara bu Kaiwo keje , akore : No ... No no hu ... Hu hu !

Rekodure todowu ae (cewu aroe maiwu uo ae) ure tugera kogudo iera kajeje tuku . Ure iera bu nowy Kaiwo keje tuku .

Akore : No ... No no hu ... Hu hu !

Awu oto pa reno .

Dykejere icare Meriri Baru makogodyre tuwiemagei , akore : Bapo reko , bapo rejko ! Bapo maku cerae eiamedy ai , eragodywo !

Icare ere tugeragu bapoji , icare ere maku cerae etai , egore : Arago aiaduji ! Arago aiaduji !
Icare ere turagojedo , icare eragodyre .

Egore : Iedaga Kuaga akopeioga jetuiaga tuiorudu okwa imo tuguie meremere oiagaire . Iedaga Kuaga ako peioga jetuiaga .

Oino . Icare akedure .

 AROE CIBAIO BAKORORO
(Aroroe eno)

Boeco paruji , Meriribaru uwadodyre Jerigi Otojiwu ae , Bakorokudu ae .

Akore : Tagado taerubo bogai .

Iocare boecodure . Boe enudure . Icare barogwa kododyre .

Kuri je eture bato tuwobe Peiwe etae . Ere kaidaga arego . Ere Jerigi Otojiwu , Bakorokudu , ekujagudo .

Ere emomo codo ere okwa akirido .

Ere ekera codo , ere okwa akirido .

Ere eporaido , ere okwa akirido , woje ekujebiji jamedy .

Ere enogwa codo , ere okwa akirido . Ere ewure codo , ere okwa akirido .

Oinore Meriribaru rore tuiorubodare Jerigi Otojiwjiu , tuiorubodare Bakorokuduji , oino .
Icare ure tôro kogudo ekajeje , ure pariko kogudo etao kajeje . Ure cewu kaidaga bu etorea kajeje , ure kogudo ekajeje , ure bu ewugeje , ure kogudo etaogajeje .

Icare uture ebo bororo kae , tui tugera kogudo etoro kajeje , dytabore uture ebo bororo kae .

Kodure ebo kuri . Ure ewuredo ty nowy aroe ao keje .

Dykejere icare egogodyre tuduwo bororo ji , egore : M m m m m ...

Erore gu ... cai tudure kodi , ciemagudu tabo cuku cuku , bororo ji jii ... Ere tamudo jao pugeje .

Dykeje icare egogodyre pugeje : M m m m m ...

Icare eture ty ... cuku cuku , bororo ji pugeje .

Icare ere tuwuredo pugeje ty ...

Nono Meriribarure tôro kiwuje epiji , ure pariko ta etao piji .

Icare makore tuwiemagei , akore : Nege kugure , tarego bapo kae , tawo bapo maku Ecerae eiamedy ai , eragodywo .

Icare eragodyre jii ... Nowy togwa kodaji rugadu .

Ca ! Akedure . Ere tura kado . Icare nowy uo aregodyre mato , ure tumugudo ty ewure paru . Icare ere nowy cimo pariko , ere tuwabo , ere maku ai .

Imadure tabo , akore : No ... No no hu ... Hu hu ... !

Icare uture tabo jii ... Tuwai kae , ure jeto ty tuieda keje .

 AROE KUGOE
(Paiwoe eno)

Paiwedu Meriribaru uwadodyre boeco paruji .

Akore : Kodire inagoino , iorubodare Akaruio Bokododori akae , akado aerubo bogai .

Akore : Kodire inagoino , iorubodare Bakorokudu akae , akado aerubo bogai .

Dykejere icare enudure .

Icare barogwa kododyre dykejere icare rekodure etae , ure tugeragu ekeraji , kodo ebo jii ... Tuwobe emuga kae . Ure emugudo ty ... Ure ekujagudo . Ure ekujagu akedudo dykeje icare ure edugodo irogody tabo , ure edugodo nowa tabo .

Edugorogu kodure etogeaji , eporuji , ekanaji : Ee rogu atugore jamedy .

Bakorokudure Kugo corewy rema .

Akaruio Bokodori Kugo kigadurewy rema .

Bakorokudu atugododyre irogody tabo .

Akaruio Bokodori atugododyre nowa tabo .

Icare ere tôro kogudo ekajeje . Ere pariko tugu ekajeje , ere pariko tugu etaoto .
Icare ere tugeragu etoroji , eture ebo bororo kae . Ekodo ebo kuri ... Ere ewuredu ty .

Icare egogodyre . Tuduwo bororo ji re egogodyre .

Egore : M m m m m ...

Icare eture bororo ji cuku cuku cuku . 

Ere tumegido oino woje , oino woje , tugodyi bororo ji .

Ere tuwuredo ty ... Ere tamudo biega ty je , dykejere icare eture pugeje .

Egogodyre tudumode dykeje , egore : M m m m m ...

Erore ta ... cai tudure kodi .

Ekodure bororo ji ... cewu turagoja kae pugeje . Ere tuwuredo ty ...

Icare nowy Meriribarure tôro kiwuje epiji , ure pariko ta etao piji , ure mugudo ty aroe ao keje .

Icare makogodyre tuwiemagei , akore : Imedumage , tarego pariko kae , tarego bapo kae , tawo maku Ecerae etai , eragodywo tuiaduji .

Icare eragodyre jii ... Ere KIDOGURU PARA ko , ere RIOA GIGUDU ko , nowy togwa kodaji…

Icare akedure .

Dykeje nowy aroe uo aregodyre . Ure tumugudo ty ewure paru . Icare ere cimo pariko , tuwabo , ere maku ai .

Akore : No ... No no hu ... Hu hu ... !

Icare uture tabo toro tumuga kae .

 AROE RU
(Paiwoe eno)

Meri rutu tabo , bai tada , Aruare ure tudawyje apo (ru apo) . Mare boe uwadodykare ai jamedy , boe enogwa podu nure pui .

Ure mito ty je .

Icare ere tôro upodo itoru tabo bai bai bai . Ere buke tugu aoto tuku . Icare ere joku bu .

Meture tôro tada rugadu : Iera padukare kajeje , bure padukare kajeje .

Icare ere iado . Dykejere ewadodyre paiwe areme etae , etuwo mato bororo kae tuwagu tabo , ewo jukodo tuiedaga Ruji .

Icare ure tuiebu .

Egore : Ca ! Ure tuiebu !

Nowu paiwe areme eregodyre mato rugadu . Ere baku jukodo ji . Oinore egore ji tuiegare tabo .

Kodo bororo ji jii ... Jii ... ty .

Ure turemo baito pugeje .

Areme eerydywakare ji . Boe egore aregodyiure moto piji , icare utuie tuibagi toro mototo pugeje .

 AROE UTOBOGA 
(Paiwe eno)

Boeco ji , Meriribaru ure tugera bu Oca Kudurewy ao keje , ure tugera bu Jerigi Otojiwy iera keje . 

Ure eroiwado , ure eerdiwado , mare podu tabo , ure togwabu ty tu ewiaja keje : Boe enudugodymode dykejere tagudugodyre tawo boe eedadudo .
Icare boere tuwu . Boe enudure . Bocodure dykeje boe enudugodyre .

Boe enudu kejere icare Kagagoe (Oca Kudurewy , Jerigi Otojiwu) Utoboga ekudugodyre toro bakujei , boeco tada .

Egore :	Utoboga ...
Utoboga ...

Nowu jire ekudu rakaguragare . Ekudure bakujegajeje jii ... Aije muga kae .

Du tonajire Paiwe etoragudure tumearydyi tuiedaga kudu jitu keje .

Ere to kududo .

Icare ipare ere roia tawyje : Aroe Enogwage ere parudo .

Icare barogwa kododyre . Icare ipare eture bai kae . Ere baiado jice Aije muga keje , bororo paru keje . 

Ere kidoguru tugu nowy baia okwato . Ere kiogoagiri tugu nowy baia okwato .

Nowu jire egore : “Baia okwa akirireu” , oino .

Egore : “Meriribarure okwa akirido tagu Bakagoei , tagu Utoboga ei” . Oinore egore nowuji .

Ere nowa tugu eto , ere nowy etao biri tugu etaoto .

Icare emagore areme eiamedy boe ae , ere eto pui baimanagejewy paruto , eerydywo aroei , eerydywo aroe ekudugodyji .

Icare eiamedyre tudo pui , dykejere nowy aroe , tui tuibu Aije muga pji nowy baia kajeje , ekudugodyre .

Nowu Utoboga ure tuiebu , kudugodyre , ure turemo pugeje . Dykeje icare nowy metuiare tuiebu , kudugodyre , ure turemo pugeje .

Utoboga uwaigarere , Bakagoe uwaigarere jamedy .

Icare iparare nowy baia rawyje aije reia piji .

Akedu keje icare badojeba Bakorokudu ure ipare ererudo , ure baporogu kiado ei cuku cuku cuku ...

Icare ipare ererure pugeje bororo ji . Areme ererure jamedy , nowy Utoboga , Bakagoe , eregodaji . Etagedu keje icare meri rekodure (5 hs) .

Ereru akedu keje ere kie eparudo , ere barege eparudo tumeruwo .

Ere iogwarido .

Ere tugera bu badojeba ao keje , egore :
Aroe etonagodyiagu to kiji
Aroe etonagodyiagu to jugoji
Aroe etonagodyiagu to kuoji
Aroe etonagodyiagu to riwoduji .

Tuge metotadawu , tuge noidoia kujagu awadu paru tabo .

Icare nowy badojeba makogodyre , akore : Itore , iwage , tagire pagore etonago to kiji , to jugoji , to kuoji , to riwoduji , toro ia itura kae , tuge metotadawu , tuge noidoia bere awadu paru tabo . Torire mato bato .

Egore : Wa ... !

Icare ere roiao ta ki paruji , jugo paruji . Oino .

 AROE MARIDO
(Iwagududoge eno)


 MARIDO KURIrewy (Kiga bokware)
 MARIDO UKIGArewy (Kurikare , ukigare)
 MARIDO IKUrewy (Marido rere cigu jiwu . Biegare ty je)
___________________________________________________ 

BAKARU

Tugarege , Ecerae , eedure woe bai tada . 

Meri jeture woe boe ekuduto , dykeje icare boe jarurure . Awu butaodoge eiaruru inodu rugadu .

Icare Aroia Kurirewy , Butoregadu , egore : Tagonagodykare ei : Cegire cedonagodyre ei .

Icare ere turagojedo taci , mea tabo , ekodure etogi .

Aroia Kurireure nowy adugo imedu biri baado .

Butoregadure nowy adugo aredu biri baado ty ...

Etaiwore ty ... Nowy aroe je pado ta ... Tuiao okwa kae .

Aiwore ji ty ... U ! Aroe rugadu .

Nowu metuia je pado rekodaji taci , tuiao okwa kae .

Ekodure pumeji : cuku cuku cuku , ecewu adugodoge ewiri kae .

Ere tumugudo nowy adugodoge ewiri keje tuku pumegi .

Aroia Kurireure mearoga jodo jii ... nowy Marido imedu jagi .

Butoregadure mearoga jodo jii ... Marido aredu jagi .

Icare Aroia Kuriorewy akore : Ka kodiwu aroe tagiba taroino ? Kakodiwu aroe tagiba tagaregodyre ?

Butoregadu akore : Ka kodiwu aroe tagiba taroino ? Kakodiwu aroe tagiba tagaregodyre ?

Icare nowy Marido imedu akore : Boe kodiwu aroe cegi karega cedaregodyre , Aroe Marido cegire cedaregodyre . Marido imedu imireo . Ikera reo , iwure reo .

Marido aredu akore : Boe kodiwu aroe cegi karega cedaregodyre , Aroe Marido cegire cedaregodyre . Aroe Marido aredu imireo . Ikera reo , iwure reo . 

Oino . Dukeje icare nowy Aroia Kurirewy , nowy Butoregadu , ere ecewu adugodoge eto barigu nowy Maridodoge etaoto kuri tuku je .

Awure icare ROIA rema :

Aroia Kurirewy akore : Iroia Meremere .
Butoregadu akore : Iroia Akurararewy .
Aroia Kurirewy akore : Iroia Arirewy .
Butoregadu akore : Iroia Aturuarewy .
Aroia Kurirewy akore : Iroia Aenogwa .
Butoregadu akore : Iroia Aewiri .
Aroia Kurirewy akore : Iroia Aiedowo
Butoregadu akore : Iroia Aiewure .

Dykeje icare aroe uture tuibagi pugeje , tuiaruru tabo . Jore toro tuiaoto , tuiaruru tabo .
Eiaruru kodo awadu nure toooro tuiaoto .

Butoregadu akore (Aroia Kurirewy akore) :

Kujibo tore arowe uture
Kujibo tore arowe jaruru uture
Kujibo tore arowe atugo uture
Kujibo tore arowe enawu uture
Kujibo tore arowe urugu uture
Kujibo tore arowe akiri uture
Kujibo tore arowe oiaga uture
Kujibo tore arowe ukiga uture .

Dykeje icare eimadure , egore : No ... No no hu ... Hu hu ... !

Kodo boetojiwu Marido makore , akore : Marido ito jire tamode taro kududo . Marido ito jire tamode tarokagado .

Akore : Keo jire tamode taro kududo . Keo jire tamode tarokagado . Tamode kado , tamode kogudo du pu bi keje , pu bokwa keje .

Awu iregodajiwu tamode ukigado , mare umodykare ireore . Biegamode . Jetumode itodoto .

Tamode ia mugudo . Nowure kurimodykare remawu . Biegamode ty je . Nowure ikumode , nowure rerumode cigu bukeje .

Rekodajiwu Marido bari akomode ji , nabure bari akomode ji , iworeboe akomode ji . Nowy tabore tadumode pobo kae , akiró kae . Nowy jire tamode baiado .

Oinore nowy kodo boetojiwu Marido akore .

Akore : Imirema , imi ika akomode ii , pana akomode ii , tugo bari akomode ii , arigao bari akomode ii , korao bari akomode ii , kudugi bari akomode ii , kuruguga bari akomode ii , meriri bari akomode ii , cibae ewari akomode ii , okoge ewari akomode ii , koge ewororo bari akomode ii , parira akomode ii , poro bari akomode ii , Jakomea ika umode tudawyje ii , arigao ika umode tudawyje ii , aroeceba ika umode tudawyje ii , meriri ika umode tudawyje ii , awogodori ika umode tudawyje ii , O ika umode tudawyje ii , bakaraia ika umode tudawyje ii , cibae eiga umode tudawyje ii , akirio ika umode tudawyje ii , jure ika umode tudawyje ii , O ika pugejewy umode tudawyje ii , aroro ika umode tudawyje ii , nabure ika umode tudawyje ii , ipie ika umode tudawyje ii .

Akore : Kodirewy Corewy , Kodirewy Kujagurewy tabore tamode tadawyje ii , tarerumode itabo .
 MARIDO KURIREU

Meri rekodu tabo (5 hs keje) , Aroia Kurirewy uwadodyre , akore Aromerereji , akore : Akera bu iwugeje .

Akore : Akagodo aroeiagu tugera to , tuwure to , motoji , Marido tabo , tumeduia joki , tuge pobo , tuge mea awadu paru tabo .

Icare Aroia Kurirewy ure turagojedo , akore :
Kodire inagoino , iedagamage Badojebage Cebegiwuge , Badojebage Cobugiwuge tagae toro , tabadure toro , iwadarygodyre tagae toro .
Kodire inagoino iedagamage Kie Ceb . Kie Cob . tagae etc .
Kodire inagoino iedagamage Koge Ec . , Cibae Ec . tagae etc .
Kodire inagoino iedagamage Bakoro Ec . , O Ec . Boro Ec . tagae etc .
Kodire inagoino iedagamage Paiwe , Apiborege tagae etc .
Kodire inagoino iedagamage Aroroe Cob . , Iwagududoge Cob . tagae etc .
Kodire inagoino iedagamage Iwagududoge Ceb . , Aroroe Ceb . tagae etc .

Iedagamage , iedagamage , pawo aroe erududo , pawo aroedo tugera to , tuwure to motoji , Marido tabo , tumeduia joki (birewy joki) .

Ituiemage , imugamage , pobo , nowaguru , mea , jire tagonagodyre .

Akore : Kodire inagoino , irago Aroia Kurireudo akae , kodire inagoino , Irago Butore Kurireudo akae . Tadudo ca kuri boeco kimoto , taedaga , tajarugo aobiri bogai .

Dykeje icare Aroia Kurirewy ure nowy Marido imedu ukeroia bu keje .

Dykejere Butoregadu ure nowy Marido aredu ukeroia bu keje .

Aroia Kurirewy akore : Akaru butuiare cewugorire .

Butoregadu akore : Aroe cedaewu cemarido .

Dykeje barogwa kododyre . Icare Aroia Kurirewy , Butoregadu , icare emaragodyre .

Aroia Kurirewy makore Ecerae eieji .

Butoregadu makore Tugarege eieji oino .

Egore : Mato , paduwo Marido kae .

Akedure dykejere eiamedyre iogwarido : Wa ... ! Tudu tabo Marido kae ca kuri je (6 hs keje) .

Icare etaregodyre tabo , ere iogwarido pugeje : Wa ... !

Etaregodyre tabo , ere tumodydo tabo , ere maridoro kogudo cidogajeje , tugera ra parugajeje , turajerigajeje , ere kogudu tuwure ra paru gajeje . Oinore erore pudui tabo .

Du tabore etaregodyre tabo . Etaregodyre tabo ty ... Icare ere biri rawyje piji . Icare ere kado , ere nowy kadodyrewy tugu kodoto . Icare ere okwaborado baria iwoi tabo .

Icare ere iado , ere kogudo , ere kaidaga tugu to . Nowy kaidaga jire boe egore “Marido itaga” , “Marido jewi” .

Icare ere nowy kogudody akedudo , dykejere ere kidoguru tugu enogwato , ere nowy Marido imedu kuje bo tugu okwato , ere nowy Marido aredu kiogoagiri tugu okwato .

Boe egore : Nowy Marido imedu kudu bore kuje bo tabo .

Boe egore : Nowy Marido aredu kudu akirire kiogoagiri tabo .

Oinore boe egore .

Dykeje icare boe ere eebu : Marido imedu ure tuiebu Ecerae ewaiporoji , Marido aredu ure tuiebu Tugarege ewaiporoji . Ere emugudo pumegi nowy aroe ao keje . Icare ere ika maku aroe etai , ere pana maku aroe etai .

Nonore icare boejaruruuuure ! Nonore icare boe emearydy kare pu okwa batary ji . Nonore icare ia ime , ia ipare erore du du du dududu je . Aroe eigoia .

Enure tudugu eto , turerugodywo Marido tabo .

Dykeje icare ere cewu ika akodo : To to to to to to 

Pana akore : Gu gu gu gu gu . Dykeje icare aroere ecewu poware eiamedy boe akodo , egore : Erere erere erere ...

Iage egore :	Cibae cibae cibae cibae ...
Iage egore :	Koge ewororo 
Iage egore :	Tugó tugó tugó ... 
Iage egore :	Krao ...
Iage egore :	Wu wu wu (arigao bari) .

Edogodogo bari akore : Eco eco eco . 

Kudugi bari akore : kudugi kudugi kudugi

Tagae bari akore : tagae kri tagae kri . 

U ! Boe jarurure !

Dykejere aroe egore : Ga ga ga Wa ... !

Icare ere tuiebu kae , nowy toroe ako tabo .

Ere taiado oino bai bai , puibagi oino ...

Ecare ere tuwuredo , ere iogwarido : Wa ... !

Icare ere tugeragu Aroia Kurirewy ji , ere tugeragu Butoregaduji .

Egore : Mato ! Mato ! Mato !

Meri jeture 3 hs keje .

Ekodure ebo ...

Butoregadu kodure oino woje pagana pemegarewy jaogwai .

Aroia Kurirewy kodure oino pagana koborewy jaogwai .

Egore : wi wi wi wi wi wi ... Turegodyi ebo dytabo pu je kae .

Epadure pugajeje aroe ao keje .

Egore : Emareo , emareo , emareo ! Aedaga reo , akeroia reo , aparuia reo !

Egore oino Aroia Kurirewy ji .

Butoregaduji egore : Emareo , emareo , emareo ! Acarugo reo , akeroia reo , aparuia reo !

Oinore tarore ji , oinore tagagore ji . Emareo !

Icare eragodyre pumegi pugeje .

Nowu Aroia Kurirewy ure tugera bu nowy Marido imedu ao keje .

Akore : Marido tuiawo Bakororo .

Butoregadu akore :	Marido tugaia jetuia Bakororo .
   Marido tumano jetuia Bakororo .
   Marido tumarido jetuia Bakororo .
   Marido tuiawo Bakororo .
   Marido tuiawo Orowaribo .
   Marido tuiawo Kugarubo .
   Marido tuiawo Padarobo .

Nonore icare Aroia Kurireure tugeragu Bakorokuduji , Butoregadure tugeragu Akaruio Bokodoriji , cewu tugodajire ekodure ebo pu je kae . Epadure pugajeje toro kae , nowy Marido kae ebo .

Butoregadure Akaruio Bokodori iera bu Marido aredu ao keje . Nowy Akaruio Bokodori iera akore nowy Marido areduji pu .

Nowu Aroia Kurireure Bakorokudu iera bu Marido imedu keje . Nawu Bakorokudu iera akore pu’ nowy Marido imeduji .

Nowu ei pobedu ere awu tubu tugu kuda taci .

Dykeje icare ere tumegido tabo woje woje . Ere mugudo ty !

Aroere iogwarido nowy eroino duji : Wa ! O ... !

Dykeje icare Bakorokudu paruia UTUGARECE todure ji .

Egore : Utugarece ewainodu jeturegaje , mamuiawu ikuie ewiria urugu are cimejera Ipareceba Bakororo akadugo aruduia awugeje . Utugarece ewianodu jeturegaje .

Nowu Akaruio Bokodori pugeje .

Akore : Utugarece ewainodu jeturegaje , mamuiawu ikuie ewiria urugu are cimejera Itobore Bakororo akadugo aruduia awugeje . Utugarece ewianodu jeturegaje .

Uo akore : Utugarece ewainodu jeturegaje , mamuiawu ikuie ewiria urugu are cimejera Iparebo Bakororo atugodo jetu tabore awogodoriware tudoroire ... Utugarece ewianodu jeturegaje .

Icare akedure , dykejere icare ere tudugu ji , ere tudugu ji taci . Ere aogado baruto . Ekodure tabo ecewu tugodaji : wi wi wi wi ... Eepadure tabo pugajeje ... Ta . Ere tuwuredo tabo pumegi tuku . Ererugodyre tabo .

Badojeba Bakorokudu ure bapo kiado ai , ure nowy bapo akodo : cuku cuku cuku ...

Aroe ekudugodyre , egore : ka ga ga gae Wao ... !

Icá ! Dykejere icare aroe ere tudugu ji tuiamedy tabo .

Icare ere tugera ra piji .

Dykejere icare ere taiado bororo ji , ererugodyre bororo ji pr pr pr !

Areme ererugodyre ekujiagi .

Akedure , icare aroe eke buture .

Aroe egore : Wa ... !

Ca ! Dykejere icare ere tugeragu Aroia Kurirewy , Butoregadu ei pugeje , mare ere aroe etudo jao . Dykejere ere tugeragu ei , egore : Mato ! Mato ! Mato ! Mato !

Nono icare egore (cewu togwa kodaji) . Egore : Emareo , emareo , emareo ! Aedaga reo , akeroia reo , aparuia reo .

Aroia Kurirewy akore : m ... !

Ure todomo ji , nowy marido imeduji , akore : No ... no no hu ... hu hu ... !

Egore Butoregaduji : Emareo , emareo , emareo ! Acarugo reo , akeroia reo , aparuia reo .

Butoregadu akore : M ... !

Ure todomo keje , akore : No ... No no hu ... Hu hu ... !

Icare Aroia Kurirewy , Butoregadu , egore : Imedumage , tageragu Ecerae eiamedyji , paerubodarege eiamedyji , toro pawobe emuga kae .

Etore etododai toro Iwagududoge ewai kae . Egore : Nogware kugure , apidorogody kowy .

Icare ere kowy , icare ure turugadu .

Egore : Ca ! Marigu !

Kodure boetojiwu Bakorokudu , rekodajiwu Akaruio Bokodori , rekodajiwu Kaigu .

Egore : Marigu !

Icare eture .

Egore : Wi wi wi wi wi wi ... Bororoji .

Enure nowy joru to pui pa pa pa , bororo ji mito ty je .

Icare ere maku Aroia Kurirewy , Butoregadu etai .

Egore : Emareo , emareo , emareo . Aedaga reo !

Ca ! icare eture pugeje , egore : Tui tui tui tui tui tui ...

Aroe Kuje boetoji .

Eregodajiwuge egore : kugú kugú kugú , turerugody keje .

Egore : Tui tui tui tui .

Ere tuwuredo , egore : U ... U u ... U ...

Egore : Ka ! gua gua gua (Kuje aredu)

Karao ! Kará kará !

Icare eregodyre . Icare eregody akedure , dykeje icare aroe etuo aregodyre mato , ure tumugudo ewure paru . Ere nowy toroe mak’ai . Ere cimo pariko , tuwabo , ere mak’ai . 

Icare imadure tabo , akore : No ... No no hu ... Hu hu ... !

Icare uture tabo bato tumuga kae . Ure jeto ty tumuga keje .

 MARIDO UKIGAREU

 MARIDO IKUREU

Aroia Kurirewy , Butoregadu , egore : Pawo aroe etawyje . Pawo Marido ikurewy tawyje . Pawo Marido rerure cigu kejewy tawyje .

Egoe : U ! boe jokodu .

Icare Aromerere , icare Arua , icare emagore pui , egore : Inoba Tugarege egore ?
   Egore tuiagu Marido ikurewy tawyje , tuiagu Marido rere cigu kejewy tawyje .

Egore : A ! Kirabodu ! Ema rugadu !

Icare Aroia Kurirewy , Butoregadu , egore : Tagera bu Marido uwagedu ao keje .

A ! Dykeje icare Aromerere ure turagojedo , rekodu nure Aroia Kurirewy ae . Ure tugera bu ao keje , akore : Ps ! Ca ! Aroeiagu tugera to tuwure to motoji Marido ikurewy tabo , tumeduia joki , tuge pobo , tuge mea paru tabo .

A ! Icare Aroia Kurirewy makogodyre , akore : 
Kodire inagoino , iedagamage Badojebage Cebegiwuge , Badojebage Cobugiwuge tagae toro , tabadure toro , iwadarygodyre tagae toro !
Iwadarygodyre iedagamage Kie Ceb . , Kie Cob . tagae toro , etc .
Iwadarygodyre iedagamage Okoge Ec . Cibae Ec . tagae toro , etc .
Iwadarygodyre iedagamage Bak . Ec . , O Ec . Boro Ec . tagae toro , etc .
Iwadarygodyre iedagamage Paiwe , Apiborege tagae toro , etc .
Iwadarygodyre iedagamage Aroroe Coc . Iwuagududoge Cob . tagae toro , etc .
Iwadarygodyre iedagamage Iwagududoge Ceb . Aroroe Ceb . tagae toro , etc .
Iedagamage , iedagamage , pawo aroe erududo , pawo aroedo tugera to , tuwure to motoji Marido ikurewy tabo , tumeduia joki . Pobo , mearogu jire tagonagodyre .

Akore : Du kodire inagoino , ikidogurarege tagae toro . Tarodo taci toro taiadu kae . Kogudo taganagajeje , tagera ra parugajeje , kogudo tawure gajeje , tarajerigajeje , bu tawugeji , kogudo taogajeje .

Egore : M ...

Icá ! Kodire inagoino , irago Aroia Kurireudo akae , apado nono .

Kodire inagoino , irago Butore Kurireudo akae , apado nono .

Tagonagodyre tadui taedaga , tajarugo , etaobiri bogai duji . Tagonagodyre tadui taedaga , tajarugo , unugia bogai duji .

Icare barogwa kododyre , ipare eture kae .

Egore : Mato ! Mato ! Marido kae . 

Icare Ecerae etagedure , Tugarege etagedure toro bato toriga bogai . Icare eture toro bogai . Egore : Wa ... ! Tudu tabo .

Icare boe eedure woe bai tada . Icare etaregodyre tabo . Egore : Wa ... ! taregody tabo .

Ere barigu buru buru buru ...

Icare ere biri ta . Ere kado , iage ere kogudo . Icare ere iado .

Dykeje icare ere jebu baawadu kae , bororo kae ... Ere mugudo nono , nowy aroe ao keje .

Dykeje icare etaregodyre nowy ukiga tabo mato ... Ere maku Aroia Kurirewy ai , baku tabo , uragodywo .

Icare Aroia Kurirewy uture tuwobe emuga kae , nowy Marido ukiga tabo .

Icare uragodyre toro .

Akore : Marido reia Ecerae . 

Icare aregodyre mato tabo pugeje . Ure nowy kiga tugu to .

Akore :	Iku atugoio cemarido
   Iku enawuio cemarido
   Iku uruguio cemarido
   Iku akirio cemarido
   Iku oiagaio cemarido
   Iku ukigaio cemarido .
   
Ure kiga tugu to , dytabore akoino .

Akore :	Iku reruio cemarido
   Iku enawu reruio cemarido
   Iku urugu reruio cemarido
   Iku akiri reruio cemarido
   Iku oiaga reruio cemarido
   Iku ukiga reruio cemarido .

Icare aroere tuiebu kae ika tabo , pana tabo , powaridoge ebo , baigadoge ebo , bakuie ebo , tadugo tabo , cenawu tabo , tagiri tabo , toiaga tabo , tugiga tabo .

Icare ere tugera kogudo Aroia Kurirewy iera kajeje , ere iera kogudo Butoregadu iera parugajeje .

Egore : Wi wi wi wi wi wi ... Cai turegodyi ebo dytabo , oino burea kae . Epado pugajeje taci , ere tugera to ji po !

Aroia Kurirewy akore : Marido tuiawo Bakororo , Bakororo .

Egore : No ... No no hu ... Hu hu ... !

Icare Aroia Kurireure tugeragu Bakorokuduji , Buteragadure tugeragu Akaruio Bokodoriji .

Egore : Mato ! Mato ! Mato ! Mato !

Ere tugera kogudo ekera paru kajeje tuku ! Icare eregodyre ebo (cewu tugodaji) : Wi wi wi wi wi wi ...

Ere ekera bu keje . Ekare akore ji : po po !

Icare ere BURE TAWADO to ei .

Egore : Bure tawado rekoduiagu tudugarege eigoia , mamuiawu Ikuie Ewiria urugu are cimejera Enogujeba Bakororo atugodody jetu tabore , Uwogodoriware tudoroire . Bure tawado rekoduiagu . 

Nonore icare ere tudugu ji . Nonore icare ere ekedo ikuji , ererugodyre tabo : M m m ...

Ere tugana aogado tabo . Rekodo jice jewy jecewu ai . Icare ererugodyre bororo ji , tui tugera ra piji dykeje . Egurure tugoda piji pugodaji , pugodaji , icare etagedure dykeje icare ere tuguie powari ere maku tuomage etai .

Ere tuwagu (baku) maku tuomage etai . 

Icare akedure . Ere to pui toro aroe ao kae pugeje . 

Icare Aroia Kurirewy , Butoregadu , emagogodyre tuwiemagei , egore : Tarego bapo kae , maku Ecerae eiamedy ai , eragodywo tuiadu paruji . Oinore egore .

Icare eragodyre ARIGAO KOdodyJI , eragodyre UTUGAREGEJI (Utugarege eigoia maidody : KIDOGURU PARA , ROIA GIGUDU)

Icare ere tura kado .

Icare nowy etuo kodo kuri ewure paru kae , ure tumugudo ty . Icare ere nowy cimo pariko , nowy tuwabo , mak’ai .

Icare imadure tabo , akore : No ... No no hu ... Hu hu ... !

Icare uture toro tuwai kae , ure jeto ty tuieda keje , bai otoji .

Tem ROIAO de Aije
Tem ROIAO de Karo
Tem ROIAO de Barogo
Tem ROIAO de Mano
Tem ROIAO de Reruia (jure)
Tem ROIAO de Marido
Tem ROIAO de Iwodo
Tem ROIAO de Kaiwo
Tem ROIAO de Parabara (ba tada)
Tem ROIAO de Toro (ba tada)
Tem ROIAO de Kado Rairewy (bororo keje)
Tem ROIAO de Kuiada (bororo keje ou bai tada)
Tem ROIAO de Iro (bai tada) .
