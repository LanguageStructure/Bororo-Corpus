Pemo, oinore Pao iere boe oto ji. 

Pemo koiare icare ure Pemo metuia iegi. Mare ia pagaboe karega. Nowu Pemo onaregedu. Tonaregedure ure jeto boe ji pugeje. 
Mare nowu onaregedu botukare aredu piji. Koia karega ure towuje jamedu. 

Ure boecodudo. Nowu Pemore boecodudo. Dutabore icare makore nowu tonaregedu bogai baito. Bai tadare ure tuguwo. 

Makore tonaregedu bogai nowu baito, akore imedu! 
Dukeje icare ure iegi. Akore imedu Baraedugume! 
Makore pugeje. Akore imedu Baraedugume! 

Dukeje icare kudugodure, akore kao! 

Akore aebu mato, awo akowarudo, aeruduwo joru ji, aeruduwo barogwa kododu ji; awo akera kabi, awo ae kabi, awo aia kabi, awo awu re kabi; awo ape kujagu barigu, awo akiguru kujagu barigu; amearudu awaduwo ai! 

Akore u! (icare makore). 

Icare ure boecodudo pugeje. 
Icare barogwa kododudo, dutabore icare nowu onaregedu makore tumedage ewogai pugeje, akore João! 
Makore pugeje, akore João! 
Kudugodure, akore kao! 

Akore aebu! Awo akowarudo, aeruduwo joru ji, awo akera kabi, awo ae kabi. 
Akore awo ape kujagu barigu, awo akiguru kujagu barigu, amearudu awaduwo ai. 

Icare ure boecodudo pugeje. Icare ure barogwa kododudo pugeje. 
Icare nowu onaregedu makore pugeje. Akore mané! 
Akore mané! 
Dukeje icare kudugodure, akore kao! 
Akore aebu mato! Awo akowarudo, aeruduwo joru ji, awo akera kabi, awo aia kabi, awo awu re kabi, amearudu awaduwo ai! 

Ure tuiebu. 

Mare nowu ime eerudukare ji. Eerudukare nowu imedu ji, eerudukare Pemo ji. 
Eerudure nowu Pemo ji, ukare emeardae reore: aora bokware, joku bokware, enoja bokware, kana bokware, pogora bokware. 
Ia boe aiarewu padure nono joru okwai: ekure, kujagure, core, kaworure. 
Oinore ure, dure padure nono, nowu inodu renure ji gu... 

Nowu koiare ure nowu tonaregedu bataru towuje. 
Nowu tonaregedu ure paerdudo ji, mare ema remawu rema ukare paeredudo pudui. 

Ca! Boecodure pugeje. Ure barogwa kododudo pugeje. 
Icare akore nowé! Akore nowé! 
Dukeje icare kudugodure. Akore kao! 
Akore aebu! Awo akowarudo, aeruduwo joru ji, awo akera kabi, awo ae kabi, awo aia kabi, awo awu re kabi, awo ape kujagu barigu, awo akiguru kujagu barigu, amearudu awaduwo ai! 

Icare boecodure pugeje. Icare ure barogwa kododudo pugeje. Icare makore ia imedu bogai pugeje. Akore kiko! Akore kiko! 
Kudugodure kao! 
Akore aebu! Awo akowarudo, aeruduwo joru ji, awo akera kabi, awo ae kabi, awo aia kabi, awo ape kujagu barigu, awo kiguru kujagu barigu, amearudu awaduwo ai. 

Icá, akado! Kodure boeto jiwo paomage reno. Nonore kodure boeto jiwu paomage eiere. Nowu Pao Pemo koia. Nowu tore pawadure jore, nowu pijire pawadaru uture. Nowu tore pagie jore, nowu pijire pagie uture. Nowu tore page jore. Nowu pijire page uture. Nowu tore pagoroe jore, nowu pijire pagoroe uture. Nowu tore bakaru jore, nowu pijire bakaru uture... Nowu kodure boeto jiwu Pao koia. 

Emare ure ciegi. Akore Pemo! Akore Pemo! 
Du kodaji pagagore Pemo, oino ji. 

Areme pugeje. 
Icá! Woere icare Pemo ure areme etowuje woe. 

Ca! Ure boecodudo, ure barogwa kododudo. 
Akore okoge Ekurewudo! Aebu mato! 
 Kudugodure kuri je, akore bwé! Oino. 

Akore aeruduwo barogwa kododuji, awo akowarudo, awo akera kabi, awo ae kabi, awo aia kabi, awo awu re kabi, awo ape kujagu barigu, awo akiguru kujagu barigu, Amearudu awaduwo ai! 

Ure boecodudo pugeje, ure barogwa kododudo. Icare makogodure toro aredu bogai pugeje. Akore cibae Ekurewudo! Aebu mato! 
Kudugodure kuri je, akore bwé! 

Akore aebu mato! Aeruduwo barogwa kododu ji, awo akowarudo, awo akera kabi, awo aia kabi, awo ae kabi, awo awu re kabi, awo ape kujagu barigu, awo akiguru kujagu barigu, ameardu awaduwo ai! 

Ca! Nonore icare ure tonaregedu Baraedugume udo boe eke iegi pugeje. 
Ure boecodudo. Ure barogwa kododudo. 

Icare Baraedugume ure tuie maedu pugeje tu... Akore e! Itugare braedu uke iro bokwa ra... Itugare braedu uke kuiada bokwa ra... Itugare braedu uke riboarewu bokwa ra... Itugare braedu uke tako bokwa ra... Itugare braedu uke bako bokwa ra... 

Icare Pemore tonaregedudo tudugu tuguda, ure udo tudo moto ji pr! 
Cewu makore jiboe jamedu pado moto kajeje já tuku. 
Oinore nowu makore jiboere boe joki! 

Icare ure boecodudo pugeje, icare ure barogwa kododudo. 
Icare okeare pugeje, akore wo! Itugare braedu uke tapira bokwa ra! Uke kagariga bokwa ra! Uke jugorewu bokwa ra! Aku kowaru bokwa ra! 

Dukeje icare ure tonaregedu Baraedugume udo tudugu tuguda. Ure udo tudo moto ji pr! Nono nowu makore jiboe jamedu padure moto kajeje pugeje.

Icare pare kowuje: pemegare pai rugadu. Ukare paguri kugudo, pegakare pai. Mare pagogwagekare kuri je. Boe raire pagogwage kadu ji. Mare page boikare pai. Pagiarigodukare page boi koia. Kodire page kodukare boeto ji. Pare parugadu, dukeje icare page aregodure. Oino. 

Boe, oinore pagiere boeto ji. 
Boe, oinore Pao Pemore Pao Baraedugume akodo pai boeto ji. 

Nowu pijire icare Pao Pemore tonaregedudo tumugatowuge eiegi pugeje. 

Du Pao Baraedugume mugutowugere eiere Mano Kurirewu (Aroroedu Cebegiwu). 

Du paore iere Tadugo (Iwagudu Cebegiwu), Pao Baraedugume mugatowu. 
Pao Baraedugume mugatowu iere Aroia Kurirewu (Iwagudu Cebegiwu.). 
Pao Baraedugume mugatowu iere Koge Ebowu (Iwagudu Cobugiwu)
Pao Baraedugume mugatowu iere Butoregadu. (Iwagudu Cobugiwu)

Pao Baraedugume mugatowu iere Kaborewu (Ar. Cob.). 
Pao Baraedugume mugatowu iere Birimodu (Ar. Cob.). 

Pao Baraedugume mugatowu iere Akaruio Boroge (Ap. Ceb.). 
Pao Baraedugume mugatowu iere Apuie Eceba (Ap.)
Pao Baraedugume mugatowu iere Kuruguga (Ap. Cob.)

Pao Baraedugume mugatowu iere Meriri Baru (Paiwedu). 

Pao Baraedugume mugatowuge reo. Awu gere icare ere tugeragu iagei pugeje, tumugato pugeje. 

Duwugere eiere Jerigi Otojiwu. (O Cerae, Boro Cerae)
Duwugere eiere Uiagudumaga (Bak. Ec.)
Duwugere eiere Akaruio Bokodori (Bak Ec.). 

Duwugere eiere Kaigu (Bok. Ec. Cob). 
Duwugere eiere Imorio. 
Duwugere eiere Barogo Bororo. (Bok. Ec. Boiad.)
Duwugere eiere Barameri (Barameri Pijiwu bok. Ec. Boiadowuge). 
Duwugere eiere Poruiepa (Bok. Ec.)
Duwugere eiere Aromerere (Aromere Ekenawu? Bok. Ec. Ceb.). 
Duwugere eiere Inokuri (Bok. Ec. Ceb.). 

Duwugere eiere Baadojeba Kudoro (Kie Boiadowuge). 
Duwugere eiere Ikiedu. 
Duwugere eiere Meredu (Ki. Ceb.). 
Duwugere eiere Ki Bakororo (Kie Ceb.). 

Duwugere eiere Oca Kudurewu (Bad. Cob.). 
Duwugere eiere Atugorewu (Bad. Boiadowuge). 
Duwugere eiere Boro Erudu (Bad. Cob.). 
Duwugere eiere Kaiaceba (Bad. Boiadowuge). 
Duwugere eiere Uwae Epa (Bad Boiadowuge). 
Duwugere eiere Ewiriga (Bad. Cob.). 
Duwugere eiere Bakoro Akaru (Bad. Boiadowuge). 
Duwugere eiere Bakoro Kudu (Bad. Boiadowuge). 
Duwugere eiere Meriri Upo.
Duwugere eiere Kuiabaru. 
Ca! Eregodajiwuge eie reo. 

Oinore Baraedugume maragodaere. Mare Pemo koiare ure rodino. Pemo koiare ure tumearudae pemegarewu, Pemo koiare ure tuiordae pemegarewu, Pemo koiare ure tuwadaru pemegarewu ure maku nowu ime ewogai, Baraedugume ai. Baraedugume koiare ure maku nowu pemegarewuge ime etai, duwuge eie reno, duwuge etagaru reno. 

Ure eegare pemegarewu maku Baraedugume ai. Ure eegare moturewu, ure maku Baraedugume ai... Ure eke beturewu ure maku Baraedugume ai. Ure eke rorewu ure maku Baraedugume ai. Dure ure maku pemegarewuge etai.
Du jire pemegarewuge enogwagere. Dure ure maku pemegarewuge ewogai, du jire enogwagere. Oino. 

Ure nowu ekerogu maku tu etai. Dutabo icare eture. Ure etudo. 
Ekodure kuri, nowu Bakurebo okwato, Anabo Bororo kae. 
Icare eedure Anabo Bororo keje tuiamedu tabo. 

Nowu Anabo Bororo bukejere icare ure barogwa kododudo pugeje, awu kiege kugure ewogai pugeje. 
Icare akore piroje! Piroje! 
Akore taebu! Tagogwagewo okureboeji. Icare ere tuiebu. Emagare rugadu. Nowu boeto jiwuge eiekare, nowu boiwure icare eiegidure. Dure eiere oinono piroje, Piroje. Mare boenure emage. Ure boedo emage boi pugeje. Oino. 
Ure boecodudo pugeje. Ure barogwa kododudo pugeje. 
Makore toro pugeje. Akore kiege kugure, taebu mato! Tawoaduwo boe otoji, taegarewo boe otoji, tagogwagewo okureboeji, tudureboeji. 

A! Ere tuiebu rugadu... Ja... Toro boeto rugadu! Ure etudo toro boeto. Etaregodure tuiabagi toro nowu tunu pa kae pugeje. 
A! Nowu enupare iere Tori bai otorewu. Nowu tadare enudare, nowu otojire enudare. Koiare ure towuje, ure nowu tori towuje. Nowu bai onajire torire tudowuje.

Boecojire igurure tudowuje. Boecojire boebuture tudowuje. 

Pobore boe eerudukare ui tudowujeduji. Barogwa kododure Pemo apo pobo keje rugadu. Unudure nowu pobo tada, merure nowu pobo aoji. 

Awu otobiji padumode pugeje Pao akore Bakaru ino jiboe tabo. Awu makore jiboeji. Ure pawadarudo emaboeji. 
Awu maiwu ime, awu maiwu ipare, awu maiwu nege kugure, awu maiwu ipare.
Kugure, awu maiwu areme, awu maiwu nogware kugure emagowo ji, erdiwawo ji.

Icare eedure nono jerigigi padu pagai tu. Tori parudure. Mare jerigigi matadukare. Pemo koiare ure bu tu nono, marenaru bogai, marenaru joruduwo ji ma uwo tugeragu ji, kuduwo kururogu ji... 

Du inodu karega ure Boece. 
Eeruduware Pao Pemo ji, eeruduware Pao Baraedugumeji, eeruduware Paje Okoge Ekurewudo ji. Eruduware eiamedu ewadaruji. Du inodu tabo icare etaidure tuwo tudo nono torire. Etaidure tuwo tudo nono pobore. Pobore bataru bokware, torire bataru bokware. Mare tori batarure bakuru rema, pobo batarure bakuru rema. 
Bakurire ji du du du du, du bataru reno. Icare joruduwarewugere tudo nono reore.

Icá! Tawiapaga pemegado Pao Pemo ko boeto jiwu pawadaru ji. Icare imode pawadaru pemagado pui, mare Pao Pemo koia, Paore Pemo rema dukoia. 
Paore pagogiedae maku pagai, duwure iere pagogiedae... 

Rekodajire, ure pagagodo iro. 
Ure pagagodo kuiada. 
Ure pagagodo ju. 
Ure pagagodo bako. 
Ure pagagodo tako. 
Ure Pagagodo tapira. 
Ure pagagodo kagariga. 
Ure pagagodo kawaru. 
Ure pagagodo meriacia. 
Ure pagagodo riboarewu. 

Ca! Pagaguierogu reno, pagerogu reno. Nowure Pemore maku pagai boeto ji. 
Ure pagagodo itogeare, ino nowu pagaguierogu bogai, nowu pagerogu bogai. 

Nowu Pao Pemo orenure pagi. Mare akokare itore ino pai. Ure nowu tonagegedu Baraedugume ure akodo itugarege oino pai, paiamedu boeji. Kodire nowu Pao onaregedu Baraedugume utugaregenure paiamedu boe. Ure akodo: itugarege oino paiamedu boeji. 

Ure tonaregedu Baraedugume akodo itugagerege eke iro bokwa ra! Eke kuiada bokwa ra... Eke tako bokwa ra... Eke bako bokwa ra! Eke meriacia bokwa ra... 
Dukeje icare nowu makore bogaiboe jamedu padure moto kajeje. 

Ca! Oinore boe erore, parore, paegare tabo, nowu pagerogu aregoduji. 

Ca! Dukodire kagariga akore kimo oino. Pemo koiare ure akodino. Dukodire kagariga akogodumodukare dukeje, bo eke botumodukare. 
Boe jamedu boe kuiarumodukare. Oino pagaguierogu aregoduji! 

Ca! Dutabore icare Pemore boe etudo. Ure boe egodo. Kodure boe ebo. Ure boe etudo. Ure kodure boe otojiwuge ekudugo. 

Egogodure egore m m m m m m, dutabo. 
Emagore, egore gae gae! Gae gae! Gae gae! Tudu tabo. 

Eregodajiwuge egore ho'o... 'o... 'o. 
Kodure eregodajiwuge egore 'u 'u... 'u 'u... 'u 'u... 
Kodure eregodajiwuge egore tori to to to, tori to to to. Oino dutabo. 

Oinore Pemore Boe ewadarudo boeto ji. Boe eiamedu boe reno. 
Boe, Brae, Boe doge, Boe Bororomanadoge, Boe Barege, Boe Kiaodoge, Boe Barumogodoge, Boe Bokwarege, Boe Kaadarege, Boe Codoge, Boe Kuiagure, Boe Kanaworoe, Boe Paiamarege, Boe Poroboe, Boe Boroboe, Boe Taboe, Boe Koroge. 
Nonore Pemore boe eiedo. Dutabore ure boe etudo. 

Boe eture nowu tuwadaru tabo. Boe ekodure jii... Je. 
Icare boe etaregodure nowu Anabo Bororo kae, nowu tuwadaru tabo, nowu tumago tabo, nowu tugerogu tabo. Ca! 

Nonore icare boe ekuiarure. 
Ie boeto jiwu reo kuborewumana, nowu metago iere Kuboruroe. Boe emagore jiwu ie reo. 

Nowu areme etaire Pao Pemore tuguo, dure iere Baraedugume. Icare nowu Anabo Bororo bukejere care boere tuwiredo. Mare boe etuo Pemo koia. Icare ure boe etuwiredo, nowu ime pemegarewuge eiamedu uwiredo. Ure etore eiedo Ecerae. Ure nowu Etuomage eiedo Tugarege. Oino. 

Dutabore icare eture. Eemarure, eerudure podojaji. Ie metuiare kuio, ie metuiare marido okwabora. Nonore boe eno ibora iere, tuwo bu pobo kajeje, tuduwo jeto awu moto kae. 

Ia boe etareia iere kowai, ipare etareia, boe etareia, Oinore ure: bure tugudure nowu pobo okwai. Pao Pemore boe erududo ji toro oto kae. Icare edo taredo poboto co, co, co! 

Ia pugeje: ure boe eerdudo nowu kowaiji, icare boe etaregodure oto kae, dukeje icare ure tugado boe ebo po! Poboto. Jeture cebegiwuge etao gigirire; jeture cobugiwuge etao kororogodure. 

Ca! Boetojiwu boe ewadae reno, tuiamedu tabo. Pemore boe ewadaedo. Mare nowu Pemo karega ure eerdudo pudui. Unure emearudae maku etai, unure emearudae tugu eto, epaga inoduji. Kodire Pemore Boe emearudae pemegarewu maku Boe etai, boeto ji du reo. Oinore rore boe ji. 

Dutabore icare ure eeruduwado tuwo nowu kuio bu nowu pobo kajeje, Boewo pagado mato bakowuto awu moto kae. 
Nowu podoja iku ui mito tu je ie jamedu reno. Kodire ukare tuginoi. 
Nowu jamedu iere tu... Podoja iku. Pao Pemore ro oino. 

Ure mito tu je. Pao Pemore mito tu je. Metuia bokwa tuwodu tabo. Icare ure turugadu. 
Nowu Paore mito tu je. Icare boture. Icare mito tu rugadu. 

Dukeje icare tuiemaedo. Dutabore icare ure tugogado kodumode boeto jiowu tumearudae bogai, kodumode boeto jiwu tuiorudae bogai. Kodumode boeto jiwu tuwadaru bogai, kodumode boeto jiwu turo bogai. Dutabore icare ure nowu ime eko boeto ji. Du eregodaji ure areme ekodudo. Du eregodaji ure boe ekerogu kodudo. Du eregodaji ure Boe eeguierogu kodudo. Oino. 

Nowu Paore mito tu je. Du reorere bataru boeto jiwure. Bataru boeto jiwure mito tu je. Dukeje icare makaguragare. Ro boeto jiwure mito tu je. Dukeje icare makaguragare. Meardae boetujiwure mito tu je. Dukeje icare makaguragare. 

Icare ure Boedo pagado nowu pabo kajeje, awu moto kae. Ure Boe ekududo pugeje, ure boe egogo. Boe egore m m m m... 
Icare boe eture... Eekuiere ekodure boeto ji. 

Emearudure pu okwa bataru ji. 
Egore taedu puredu pui. Taedu jaemode pui ma, tamearudumodukare nowu kodo. Tagododaiwuge ewadaru ji, tamearumodukare enogwa bataru ji, taeruduwamodukare kaba jiba emagore. 

Care eture. Ekodure... Care epuredugodure awu moto kae. Dukeje icare edu jaere pui. Icare nowu kodure eekuie eregodajiwuge emearudukare enogwa bataru ji. 
Egore Taedu puredo cei! Inagore! 
Boekare! Emeardukare. Eruduwakare inoba egore. 
Dukeje icare egore Inagore taedu puredo cei, taedu puredu cei! Oinore inagore! 

Ca! Emagore nowu turegodajiwugei pugeje. 
Boekare! Emeardukare enogwa bataru ji pugeje. Oino tuiamedu tabo rugadu. 
Icare nowu eeguie eiore awu mototo. Ekare tuwuredo nowu tumedage etogi. Eture rugadu ekoda piji. Emearudukare enogwa bataru ji kodi. 

Kodure eregodajiwuge ewudure woje epera kajeje paci pagana koborewu jaogwai... Kodure eregodajiwuge ewudure pagana pemegarewu jaogwai. 

Icare etagedure taci mato bakowuto, awu moto kae. 
Jeture eiagejewuge ere taodo nowu eiagejewu moto ji. Pemo koia. 

Icare Pemore boecodudo. Icare ure barogwa kododudo. Akore taedadudo! Tameruwo! Pameruwo! Pawo pagado tu, paerudumode ia pagerogu jitu bogai. Icá oinore Pemo akore. 

Page jamedu boe jire akoino. Pagoroe jamedurogu boe jire akoino. Pamaragodae jamedurogu jire akoino. 
Ure iegi mito tu je, icare boture. Icare Boe eerudure ji. Dukeje icare makaguragare. Dukejere icare kuricigore. Oino. Oinore Pemore paiamedu batarudo. Ure pureore, mare pagogiegidaere ukare pureore. 

Ure nowu jeture puiagejewuge ewadarudo nono nowu kodure boeto jiwuge ewadaru reore. 

Nowu eeguiee eture tabowu awu moto kaewu eke rogure iere kuiada, iere ju, pobe tu je. 
Ure towujewu imedure iere Kuieje Bakidobo, metuia iere Bure Koibo. Oinore pemore eiedo. Dure ere tugu ira igodagori urugudato. Du tore ere nowu kuiada tugu. Nowu Pemo koiare ure eeruduwado tuwo tugu, turowo oino ji, boe jameedu ukeje; okudu rakaguragare Boe ebo duko. 

Icare Boe emerure, barogwato. 
Boe etaregodure, mare boe eiamedu aregodukare. 
Egore tarego puwogai! Boe etaregoduka! 
Boe etaregodukare. Boe eerudukare pui. 

Dukeje icare ia aredu oragudure. Meri rekodu jamedu jire oragudure. 
Icare uwagedu rekodure ae. Mearudu arodugodure akoinoduji. 
Boe etaregodukare jamedu tu tu tu tu je! 
Kocare nowu uwagedu uture ae. Uwagedu iere Pari Jura (Bad. Ceb.). Pari Jura, oino. 

Akore imarugo, imarugo! 
Akore kakoduwu meri, kakoduwu bope, kakoduwu kaiamo, kakoduwu adugo, kakoduwu braedu ro ako koiaba akagoino? Koiaba awadarurino? 
Akore m... M... M... M... Aro rakamoduna, aro rakamoduna, aro rakamoduna, dukode akagoino, dukode awadarurino, dukode are boedino? 

Ukare tugiegi. Icare uto piji. Kodo jii tumugarogu kae. Ure tumugudo tu... 

Pugeje, oragudure pugeje. Meri rekodu jameduji oragodure pugeje. Icare makore ji pugeje. Akore imarugo, imarugo! Kakoduwu meri, kakoduwu bope ro ako, bataru koiaba akagoino? 
Akore m... M... M... Aro rakamoduna, akago rakamoduna, awadaru rakamoduna, dukode akagoino, dukode awadarurino, dukode are boedino? 
Akore pugeje m... M... M... ! Woe rakudu, woe rakudu, woe rakudu... 

Ukare tugiege pugeje. 
Icare uture piji tubarogu kae pugeje. 
Dutabore icare ure boe tugu pudui. Dutabore icare ure ikarurure pudui. 

Meri rekodu jameduji, barogwa kododu jameduji dutabo nowu boe emerure, boe eiamedu aregodu aregodukare. 

Icare meri rekodure, uture bakujebiji. Kodure jii... Dukeje icare aregodure riwodo ae. Kodure ta... Koda piji. Rekodo jii... Ure tugera kogudo tu kajeje, nowu kodu inoduji. Icare uture apo. Kodure apo jii... Nowu tujarugo ae. 
Akore imarugo, imarugo! Akaiwodo! Ema kanao? 
Nowu ucarugo aiwore, ure tugera to ji p—! Akore m m m m! Ema. Ema. Ema. Mare ema karega, ema karega. 

Ukare togiegi pugeje. Nowu iparedu uture piji taci. Kodo jii toro tumugarogu kae. Mugure tu... A! Ure boe tugu pudui pugeje. Ikarurure pudui pugeje ji je. 
Icare meri rekodure, icare uture bakujebiji puguje. Kodure pugeje goro goro. Ure tuiemaedo tu... Tuiemaedo tu... Tugodui. Dukeje icare aregodure parikiogodo ae pugeje. Kodure koda piji... Taci! Rekodo jii... Pugeje. Rekodo jii m! Ure tugera kogudo tu... Kajeje pugeje, nowu kodu inoduji. 

Kodo apo jii nowu tujarugo bogai pugeje. Aregodure tujarugo ae. 
Akore m... M... M... M! Akore ema, ema, ema, mare ema karega, ema karega, ema karega. 

Nowu iparedu uture pugeje. Kodo jii nowu tumugarogu kae. Ure boe tugu pudui pugeje. Ikarurure pudui pugeje jii je. 

Dukeje icare uture bakujebiji pugeje, meri rekodu tabo. 
Kodure jii, dukejere icare piodudu aregodure otogajeje... 
Icare rekodure ji pugeje, rekodu ji m! Ure tugera kogudo tuku kajeje pugeje, kodu inoduji. 
Icare uture apo pugeje, tujarugu bogai pugeje. 
Kodure jii tujarugo ae. Biapagare tododai: oinore nowu ucarugo akore toragadu tabo! Kodo jii toro ae, akore imarugo, imarugo! Akaiwodo! Emakanao? 
Nowu ucarugore taiwodo. Ure tugera to ji pao! Akore m m m m! 

Icare nowu ucarugo akore aerudu rakado! 
Akore akado tu... Api kiga bogai, akodo tu... Podoja bogai.

Icare nowu iparedu uture piji. Jeemarure nowu tujarugo akoino jiboe bogai. Kodo jii je. Dukeje icare aregodure nowu Aroe Ewororo kae. Jepadure uwororo okwa kae taci. Aiwore tu je ma: oinore aroe era gigadure nowu uwororo oiaji, nowu uwororo okwaji! 

Ure tuburedo tu... Aiwore tu... Akore e! Oino kodirabo ra... Imarugo akoino toragudu tabo. 
Ure tuiemaedu tu... Jurudure nowu aroe jari paruji. Aiwore kae tu... 

Icare uture piji. Kodo tuiemaru tabo jii... Icare jorudure nowu apii kigaji. Kodo kuri kae. Aiwore ji tu. Ukare tugeragu ji. Uto piji. Kodo jii tuiemaru tabo. Icare jorudure cewu podojaji. Icare ure tugeragu ji. Kodo jii cewu Aroe Uwororo kae. Kodo tabo... Uwororo oia kae. Ure mugudo mugudo Uwororo oiadoda tuku! 

Icare rekodure cewu api kiga bogai pugeje. Ure okwacedo woje nowu aroe jari jaogwai. Dukeje icare ure turokagado ji. Rekodure nowu tuibagi paci! Rekodure nowu podoja kae pugeje m... ! 
Ure turugadu. Ure nono mearudae reore. 

Dukeje icare uture, uture bato. Kodo jii tuo Tadugo bogai, akore ioga, ioga! Awogaire iro oino awo tarago to itaragoce. Tarago (kiedu), arago (badojeba). 
Nowu uo akokare u! Ino. Aiwonure nowu tonaregeduji tu je. 
A! Care nowu uore nowu arago pemegado. Icare ure iado. Icare ure mak ' ai. 

Icare uture tabo. Kodo tabo... Nowu aroe jari paru kae. Ure tuwure do tu... Jari keje. Icare ure tuwure to jari paru tbr! Tbr! Tbr! Boe makodure. Ure tuwure to jari paruji tbr! Tbr! Tbr! Boekare! 
Icare ure tuwure to jari paruji pugeje tbr tbr tbr! Dukeje icare aroe akogodure, akore kii... Ki ki ki ki ki... 
Rekodunure tuiari paru kae. 

Dukejere nowu iparedu rekodure. Aiwore tuiabagi a! Kodure rekodaji! Cewu apii kiga kae. Ure tudugu kuda... Taci! 
Ure tuieto tuibagi paci ao padure nowu apii kiga kajeje rekodaji taci! 

Icare rekodure pugeje. Kodure... M! Nowu podoja kae pugeje. Ure tudugu nowu podoja iku kuda... Taci! Ure tuieto tuiabagi... Paci! Aiwore tu... Nowu aroe jore nowu podoja ikuto gogo gogo gogo. Ure tuiedo ae já. Tuku! Cewu arago to ji ca! Ure bito. 

Icare ure pado pemegado. 
Icare uture piji. Kodo piji jii bato. Kodo kuri cewu tuo kae. Akore ioga, ioga! Ire aroe bito. Ire aroe Butoriku bito. 

Biapagare: oinore nowu tujarugo akore toragadu tabo pugeje. 
Kodure nowu tujarugo ae. Akore imarugo, imarugo! Itaregodu! 
Akore ire aroe bito. Ire aroe Butoriku bito. 
Ca! Nono nowu ucarugo to kudu rakaguragado. Ure tugeragu nowu tuwageduji, ure mugudo tubogora keje. Ure tugera amudo apo, akore m m m m! 
Akore Ru ru ru ruru ruru rururu, tui tugera amudo apo dutabo. 

Icare nowu iparedu uture baito. Nowu uore Boe ewie marigudu. 
Icare ure turemo baito. Icare ure Boe ewie pugeje. 
Ure Boe eimejerage ewie. Akore ire aroe bito, dukodire iro oino tawogai. 
Boe egore i... Tuiamedu tabo. 

Icare Boe eture bogai: nowu Butoriku bogai. Boe etaregodure ae. 
Akore emareo! 
Icare Boe eerudure ji. Boe etoragodure pugeje. Boe egore i... Tuiedui keje. 

Dutabore icare Boere perigara maku badojeba ai. Bukigu bekururewu kogure nowu perigara ra tabo. 
Bukigu bekurure nowu perigara ra rema. Ikunure dure padure boe eporu keje. Dure Boe ekuie rema. 

Icare nowu badojebare nowu Butoriku kado. Ure kado biegado oino tai tai tai je. Boe eiamedu boe morice. Boe eiamedu boere mori rema, ure boe eiamedu boe ekowuje kodi. Okwagenure boe ji. 

Icare Boe eture apo. Boe ekudugodure apo. Boe egore ka... Oi! Oi! Oi! Oi! Wo... Wo... Wo wo wo! Oinore boe egore apo bato. 
Icare boe etaregodure apo Bororo kae. Icare boere bureagurudo.
Kae kae kae! Emareo! Emareo! Emareo! Amori aroe Butoriku reo. 
Ca! Boe egore pugeje, egore i... Toragudu tabo. 
Icare Boere batarudo. Boe egore ho'o... Ho'o... Boe egore bataru ji. 

Dutabore Arogiarewudo (Bok. Ec. Cob.) rekodure toredu Birimodu togi tumori Butoriku kobo bogai. Icare nowu oredure maku ai. Ure tudugu ji. Ure bu tubore keje, dutabore ia ku buture joki, buture toro nowu omogo keje, raru okwaji. Nowu raru iere kuobo aru. 
Oino, dutabore icare kuiarure. 

Nonore icare areme etore ewodure ekuri tada, nowu rekodaji. 
Pemo koia. Pemo koiare ure nowudo oinono. 

Icare kuri kurigodure. Dutabore icare merure. 
Makore toreduji akore iaborewu, iaborewu. 
Akore inogwa akemore bie boi koia. Inogwa akemore bie bogai. Itaidure iemaruwo goro goro goro je. 
Nowu oredu akokare u! Ino. Makokare. Mare ure bie. 

Ure tugeragu tugodoji, kodo jii tuiemaru tabo. Icare aregodure nowu bie kae. Icare jorudure kuroduji. Oinore ure tudo! 
Icare makore ji, akore wo! Iaboe pa? Eruduia to ikeje! 

Dukeje icare makore, akore imuga! Imire irudumode to akeje! 
Icare nowu aredu pagudugodure. Arogiarewudore pagudugodure. 
Akore awora jado i paru joki. 
Akore imuga! Ameardure? Awora jado i paru joki. 

Icare nowu Arogiarewudo pagudugodure. Mare joku akemore bogai. Icare ure tuwora jado nowu i paru joki. 
Icare ure tudawuje, ure tubodo nowu i tabo gu... 
Akedure toro nowu ito taci! Nowu aredure kuri biorogore rekodaji taci! 

Icare ure nowu kurodu rawuje. Ure roto dogo dogo dogo... Moto kae. 
Icare nowu Arogiarewudore tugeragu ji. Ure tugera redo tui tugeragu jitu tabo. Icare ure tugodo okorawu, dutabore icare ere tudugu nowu tugodoji. 

Icare ure turegoduiagu nowu boe pegarewu piji. Boe egore jure, oinore nowu ie iere pugeje. 
Icare makogodure nowu aredu rekodaji. Akore imuga! Aregodukaba ipiji, aregodukaba ipiji! Aregodukaba ipiji! Aregodukaba ipiji.

Icare ure tugirimi ae pugeje. 
Akore imuga! Awora jado! Imuga, awora jado. 
Nowu ucere tuwora jado nowu i paru joki pugeje. 
Icare ure turemo pugeje, ure tumugudo nono tada pugeje tuku! 

Dutabore icare uture. Kodo jii toro bato. Aregodure, ure tugodo mugudo. 
Akore nowu toreduji (nowu toredo Birimodo ji). Akore nowu! Nowu! 
Inagore boe pemega, boe birigodu joki karadega. 
Akore igoia karega ire bie rawuje; awu meture oino itadaboe koiare ure awu bie rawuje. Akore arego iwurimage ewogai.

Icare rekodure uwurimage ewogai. 
Ure boe baado etogi. Icare ure nowu bie jeto baku keje. Icare ure bu etoiadoda. Dukeje icare ure ewie pugeje. Akore tage bierogu reo. Mare igoia karega ire rawuje. Akore awo metu itadaboe koiare ure rawuje. 
Egore a! 

Akore inagore boe pemega, boe birigodu joki rakuduie ire oino, macare boe pemega kare, boe birigodu karega. Boe pegarewu. Kodure ire tawie oino. Akore nowu tuwurimagei. 
Egore inoduwo, inoduwo: arago to cedaragoce. 
Akore u! 

Icare ure towuje. Ure udo pobe. Ure metuia aro okodo pui, ure metuia aro urugu maedo. Icare ure maku etai. 

Icare barogwa kododure, dutabo ekudugodure. Egogodure, egore m m m m! 
Icare eture. Ekodo jii... Nowu tuwie apo, todowu apo, tuwie Arogiarewudo apo, todowu Birimodo apo. 
Icare etaregodure cewu bie i kae. Akore emareo! 

Icare akore nono tagomagadure ji pugeje. Akore o! Ia boe pa? Eruduia to ikeje. 
Akore imuga! Imire irudumode to akeje, imire irudumode to akeje. 
Akore imuga, awora jadoi paru joki. Imuga, awora jado i paru joki. Icare ure tuwora jado i paru joki. 
Boekare! Nowu uwuri kuredugodurewu akore pudumie tonagodumode ji. Icare onagodure ji rugadu. 

Icare makore nowu todowuji. Akore inodowu! Aredu! Tarego! 
Icare eregodure. Eture dukeje icare nowu Jure makore eregodaji, akore imuga, aregodukaba ipiji! Ure turawuje mato rugadu. 
Nowu umanare turodo gu je, aregodure ae, ure nowu arago to ji, nowu bie ito... Po! 
Nowu uwiere taredo ae pugeje, ure to arago to ji pugeje po! Icare ere bito tu... 

Etaiwore ji: jure rugadu, etai rugadu Pemore jure maku etai. 
Kodire egore jure oino ji. Egore jure, jure rugadu. 

Icare ure emearudae maku etai pugeje. Ure edo jerigi ako. Ere jerigi mugudo, ere jerigi ako. Oinore ere ao otodo! Icare ere joru tugu to. Dukeje icare ere nowu jure barigu nowu joruto... Po! Du piji icare eture. 

Ekodo jii bato. Etaregodure bato. Ekodo kuri nowu todowu ae. Egore cere bito. 
Akore ema rugadu! Ure turugadu. Oino. 

Icare boecodure. Boecodure pugeje. Boecodure pugeje. Dukeje icare emagore pui. Nowu etumana akore tuduiagu nowu joru ba kae, tuioruduwoe paga tu je. 
Icare egoe uie. Icare eture. Egogodure tudo tabo. 
Egore m m m m! Tudu tabo. 

Ekodure, etaregodure nowu to joru ba kae. Etaiwore tododai: oinore boe tuginoiwure! Arigaodoge egogodure etogi wau! Wau! Wau! Wau! 
Emage jamedu, egogodure jamedu, egore m m m m m! Toro ei toro. Ekodo toro etae rugadu. 
Nowu arigaodoge erugodukare ei. Eegarenure ei. 

Egore kakodiboe ba? Inoba ureboe ba? 
Egore boe kadiboe cegi karegao. Arigaodoge cegiereo. Cegire cegiere Arigao gugure. Boe eke epaenure cegi, boe eeguieenure cegi. 

Etaiwore tu... Oinore Cibaere tudo. 
Egore kakodiboe bao. Inoba ure boebao? 
Egore boe kadiboe cegi karegao. Cibae cegireo. Cibae, oinore cegiere. Boe enoroe cegireo. Boe enoroe cewu, cedaro, cegigodo, cedoiga. Boe enogwagere cei jamedu. Ceire Boe egore Cibae guguri, Cibae guguri, oino. 
Etaiwore cewu karei poboto. Egore kakodiboebao? Inoba ureboe bao? 
Nowu kare egore boe kodiboe cegi karegao. Kare cegireo. Boe eke cegireo. Cegire cegiere Koge. Ceire boe egore Kogeguguri, kogeguguri, oino. 

Etaiwore a! Kuiada rakojere, kuiada jeture! 
Egore kakodiboe bao? Inoba ureboe bao? 
Akore boe kodiboe cegi karegao. Inoba ureboeba cegi karegao. 
Boe eke cegireo. Ceire boe egore kuiada, kuiada, ino. Kuiada kujagurewu, kuiada kigadurewu, kuiada ekurewu, kuiada akadurewu, kuiada corewu. Oinore boe Egore cei.

Etaiwore ia raruji, aru kurire. 
Egore kakodiboebao? Inoba ureboe bao? 
Akore boe kadiboe imi karegao. Boe eke imireo. Iire Boe egore, mea, mea, oino. Iredudu jire Boe enogwagere. Itogorire pemegare boe ji. Itogorire koiare ure Boe emearudo awadudo pudui, Boe emeruwo, Boe eragoduwo, Boe emagowo. Boere iwu baku keje, Boere baku bu nowaguru je keje itabo. Mea, oinre Boe egore ii, mearoga, oinore Boe egore ii. 

Etaiwore, ia ipo rakojere. 
Akore kakodiboe imi karegao. Inoba ureboe imi karegao. Boe enoroe imireo. Boe enoroenure imi. Boere itugu taoto, Boere itugu tuwirito, Boere tugujagudo itabo. 
Nonogo, oinore ikiere. Nonogo, oinore Boe egore ii. 

Etaiwore ia ipo rakojere. 
Egore iarewu pugeje. Kakodiboe bao? Inoba ureboe bao? 
Akore kakodiboe imi karegao. Boe enoroe imirewu. Boe ekuie imireo. Boe ekanagajejewu imirewu, Boe etaogajejewu imirewu. Boe ekera paragajejewu imi rewu, Boe etaogajejewu imirewu. Boere itugu uroto, Boere itugu metuduto, dure Boere tuganagajejeuwudo ema. Boere ia codo, Boere ia kujagudo. Oinore boe erore ii. Akigu kodunure imi. Akigu kodu, oinore Boe egore ii. Boe egore barugo ii, oino jamedu. 

Etaiwore iaji pugeje. 
Egore kakodiboe boa? Inoba ureboe bao? 
Akore boe kodiboe imi karegao. Boere enoroe imirewu. Boe ewaborogu imirewu. Boe ewabo kurirewu imirewu. Cibae Ewari imirewu, Marido Bari imirewu, Nabure Bari imirewu, Pana imirewu, Pogoga imirewu. 
Powari, oinore Boe egore ii. Powari, oinore boe egore ii. Powari iku.
Poware eigu. 

Boe eture pugeje. Boe ere taodo. Meri rekodu tabo boere tudo pui. Boe eiamedu aregodukare, pugeje. 

Dukejere icare biarurugodure. Dukejere icare boe eragudugodure, raka rugadu. Dukeje icare eidogodure raka rugadu tra! 

Boekimorema, cewu aredu jiradu ero oino. Ere pegado rugadu. Ere roto ja tuku.

Icare nowu etujarugo oragudure. Oinore akore toragudu tabo, meri rekodu jameduji, boeco jameduji. Icare nowu Merire tuwie Ari arego nowu tujarugo ae. Akore imedu, arego pajarugo ae. 
Akore akagodo imarugo, imarugo! Kakodiwu kaiamo, kakodiwu braedu ro, ako, bataru koiaba rakuduie akagoino? Ure bakarudo nowu tuwuie Ariji, akore bia jetu ra kaiagu ure ciemagu boeto jiwoji. 

Rekodure ae, akore imarugo, imarugo! Imana akore kakodiwu meri, kakodiwu braedu, kakodiwu adugo ro, ako, bataru koiaba rakuduie akagoino, awadarurino. 
Icare akore u! Woe rakudu. Woe rakudu. Woe rakudu! Oino nowu uwie ariji. Akore ji. 

Icare kodo kuri tumana ae, akore. Lmana, imana! Woere pajarugore tuiemagu boeto ji. 

Icare makogodure tuo Aroia Kurirewuji. Makogodure tuo Birimodo ji. Akore tuomage eiagu arago to tudaragoce. Icare nowu etuomagere arago to etaragoce. 

Icare oinore akore tpragudu tabo pugeje. Icare ure nowu tuwie arego tujarugo ae pugeje. Akore imedu. Imedu! Arego pajarugo ae pugeje. Akagodo kakodiwu meri, kakodiwu adugo. Kakodiwu kaiamo. Kakodiwu braedu ro. Ako. Bataru koiaba rakuduie akagoino? Oinore akagore ji. 

Icare rekodure toro ae. Nowu tujarugo ae. (Akore ji pugeje aetu pemegado ure ciemagu boeto jiwoji). Icare makore ji. Akore imarugo, imarugo! Lmana akore kakodiwu meri, kakodiwu adugo, kakodiwu kaiamo, kakodiwu braedu ro. Ak,. Bataru koiaba rakuduie akagoino. Awadarurino? 

Akore m m m m! Woe rakudu, woe rakudu, woe rakudu! Akore. 
Icare kodo kuri tumana ae pugeje. Akore imana, imana! Pajarugo akore woe rakuduie, woe rakuduie, woe rakuduie. 

Icare nowu umana makogodure nowu tuwieji pugeje. Akore imedu. Imedu! Akire akonagodure aigo biriji. Imire itonagodure adugo biri ji. Akore akire akonagodure aigo oji, imire itonagodure adugo oji. Akore akire akonagodure meriri ekurewuji, imire itonagodure meriri kujagurewu ji. Akore akire akonagodure pariko ekurewuji, imire itonagodumode pariko kujagurewu ji. 
Akore marigu! 

Icare uture, nowu tuwie apo, nowu tuiedaga uwororo kae. Aiwore tododai pariko kujagurewu jeture adugo biri keje, pariko ekurewu jeture aigo biri keje. Adugo o jeture, aigo o jeture. Nowu merire ekurewu jeture, meriri kujagurewu jeture, nowu uiedaga uwuroro keje. 

Icare eture. Ekodo jii toro nowu tuiedaga jari paru kae. Etaregodo kae. Makore tuwieji, akore ado arugadu! Dukeje icare nowu umanare tuwure to nowu tuiedaga jari pariji tbr! Tbr! Tbr! Boe bokware! 
Ure tuwure to ji pugeje: tbr! Tbr! Tbr! Biapagare boe bokware! 

Ure tuwure to ji pugeje tbr! Tbr! Tbr! 
Dukejere icare nowu etuiedaga jarurugodure: ku... Tbr! Tbr! Tbr! 
Kodo mato... Icare puredugodure tuwo tuiebu. Dukejere icare akore Bororo kae! Nowu tuwieji. 
Wororo ji. 
Icare eregodure. Ekodure... Uwiere tugeragu aigo biriji, ure barigu taoto kuri tuku! Umanare tugeragu adugo biriji, ure barigu taoto kuri tuku! 
Uwiere tugeragu aigo oji, ure barigu taoto kuri tuku. Umanare tugeragu adugo oji, ure birigu taoto kuri tuku! 
Uwiere tugeragu meriri ekurewuji, ure barigu taoto, kuri tuku. Umanare tugeragu meriri kujagurewuji, ure barigu taoto kuri tuku! 
Uwiere tugeragu pariko ekurewuji, ure barigu taoto kuri tuku! Umanare tugeragu pariko kujagurewuji, ure barigu taoto kuri tuku! 

Nowu etuiedaga kodo eregodaji. Boekare! Ere nowu boe oroe kodudo koda piji. Icare jeture boe ji doi doi doi. 

Boekare! Ere barigu taiado, ere tuiedaga ko taiadoda. 
Icare eture apo nowu uwororo ji. Etaiwore pui tu je: eragudure ji. 
Nowu etuiedaga akore m! Butugu tabo, butugu tabo, butugu tabo! Butugu tabore irore tabo, butugu tabore imagore bato. 

Ekodure apo uwororo ji cuku cuku cuku! Etaiwore pui, eragudure ji. 
Akore m! Butugu, butugu, butugu! Butugu tabore irore tabo, butugu tabore imagore tabo. 
Ekodure jugu jugu jugu... Etaiwore pui, eragudure ji... Nowu meriri urugure jore pudo. 
Akore m... Butugu, butugu, butugu! Butugu tabore irore tabo, butugu tabore imagore tabo. 
Icare emaragodugodure ji. Icare ere jeragudu tugu puguda ji gr... Gr... Gr... 
Nowu etuiedaga akore butugu, akore butugu, akore butugu. 
Dukeje icare ere nowu barege ewiri okwa to pui ji pu! Ere roto ja tuku! 

Nowu etuiedaga iere Barujauo, iere Pogu Biri Kagururewu, iere Kawarurewu... 
Koiare ure etuje bito, kodi icare ere bito nowu tuje mori bogai. 
Dukeje icare eture. 

Duwu bubutu baigabe emare; bakuru rakaaguragare, nowu bito dukeje. 
Bakuru rakaguragarewu, ure i butudo, ure noido butudo. Dure boe egore badojebage, oinore boe egore ei, nowu butaodogei. Oinore ure. 

Ekodure jugu jugu jugu... Etaiwore pui, eragudure ji... Nowu meriri urugure jore pudo. 
Akore m... Butugu, butugu, butugu! Butugu tabore irore tabo, butugu tabore imagore tabo. Icare emaragodugodure ji. Icare ere jeragudu tugu puguda ji gr... Gr... Gr... 
Nowu etuiedaga akore butugu, akore butugu, akore butugu. 
Dukeje icare ere nowu barege ewiri okwa to pui ji pu! Ere roto ja tuku! 

Nowu etuiedaga iere Baru Jauo, iere Pogu Biri Kaguruo, iere Kawarurewu... 
Koiare ure etuje bito, kodi icare ere bito nowu tuje mori bogai. 
Dukeje icare eture. 

Duwu bubutu baigabe emare; bakuru rakaaguragare, nowu bito dukeje. 
Bakuru rakaguragarewu, ure i butudo, ure noido butudo. Dure boe egore badojebage, oinore boe egore ei, nowu butaodogei. Oinore ure. 

Kodire boe egore Butaodogei, egore iedaga Baru Jauo, iedaga Kogae Paradurewu, iedaga Kadogarewu, iedaga Pagedobo, iedaga Tururu, iedaga Mokureabo, iedaga Barukuruciri, boe epado toro, ikujegajeje toro, iporugajeje toro. Awu ge eedure woe, taragomage eedure woe, tagore eedure woe, taerubodarege eedure woe, tamode epagudugo, tamode egugudugo. Eragicarugogore jorubo okori koia. Boe egore. 

Boe egore iedaga Tarogware, iedaga Parogware Kudu, butugo pagimo pariko kudoroe eiari tabo, amade awu awage epagududo, amode aragomage epagudududo, amode akore epagududo. Ekogodu kuricigo tuge boi koia! Boe pado toro ekuiegajeje toro, eporugajeje toro. Boe egore. 

Butaodoge eiwu boe egoia reno; ewudu biegawo, ewo tamudo. 

Boe egore pugeje oM... Om... Om... Om... ! Iedaga Pai, iedaga Pai, akogea burogu gaibodo toro! Akuri burogu gaibodo toro, akana burogu gaibodo toro, amo burogu gaibodo toro, aruwo burogu gaibodo toro, akogwa burogu gaibodo toro, ikujegajeje toro, iporugajeje toro. Aragomage eedure woe, awagoe eedure woe, amode epagududo, amodo egugudugo. Oino. 

Boe emerure. Boe etaregodure. Mare boe eiamedu boe etaregodukare. U! Boe emerure, boe eiamedu aregodukare. 

Dukeje icare Boe etaregodure ure Boe ewido ewidowu ae. 
Boe egore ceerudure ure Boe ewido ewidowuji. Woere mugure woe. Nowu oe ako awadunure. 

Icare egore kode! Paduwo bogai, pawo bito. Icare eture bogai. 

Dukeje icare uwie makore ji, akore imana, akaba Boe ewido pugeje! Icare are Boe eeda kedodo, Icare are Boe etagedudo. Nowuge eigoiare emode amodududo ai. Nowugere emode iogwarido ai, macare are etagedudo! 

Dukeje icare ure tuiagu bitowuge etaregodure. Kocare ukare ewido. Akore tagaregodure? Tamugudo nono. Woere tamugure. Woere tamugure! Akore tarugadu na? 

Egore boro! Cerugadu karega. Cemagaguragare toro baru parugajeje kimo. 

Akore kirabodu. Akore arua Bororo keje imugure (umana iere Akaruio Bokodori, uwie iere Bokarebo) Egore kirabodu! 

Nonore icare Boere tudo pui nono, Arua Bororo keje. Nonore Boere ciegi nono pugeje. 
Pemo koia. Pemo koiare boedo ciegi nono pugeje. Arua iegidure nono Arua Bororo iegidure nono. Nowu Akaruio Bokodori iegidure nono. Nowu Cuguie eiegidure nono, nowu Arua Bororo keje. 
Pemo mearudae pemegarewu, moturewu, Boe etaregodure kae. Ure Boe eiedo ema. 

Icare nowu Akaruio Bokodori uwie orebaru aogadodure nono pugeje. Egore uiagudumaga, Uiagudumaga, oinore akiemode, akarumode. Ukare tumanare Boe ewido pukeje kodi. 

Nonore pariko todure. Nonore aroeceba todure nono. 

Aredu mugure woe. Oredu Jure. Orere boe remage, mare oredure Jure rema. 

Cewu aredu mitodu uture gu gu mato. Mugure woe. Ure toredo. 
Ore areme bokware, ore ime etawadunure, emagaguragare. 

Ure eedadudo, akore taedadudo, tawo tae kabi, tawo taia kabi, tawo tabea kujagu barigu, tagiguru kujagu barigu, tameardu awaduwo tai. Tameruwo, taduwo barege kugure etae. 

Icare ere tuie kabi, ere tugera kabi, epegudure, eigurudure. 
Icare ure enogwagedo, icare eture. 

Akore tagado tagododai, tagado tawu reji. Akore ei. Icare eture toro iturato. Jii... Du keje icare etaregodure. 
Ekedu maere barege kugurei: barogo kudobo, barege meadogei, barege apoei, barogo apogo. 

Mare nowu boere tuginoi. Nowu barege enure tuguwo nowu ime etai, dure ere ewido. Kuje, parigogo... Oinore Pemore maku boe ekejeboere. 

Du icare boecodure. Barogwa kododure. 
Ure nowu tore eedadudo pugeje. Akore nono tago magai ei dure pugeje. Akore taedadudo! Tawo tae kabi, tawo taia kabi, tawo tagera kabi, tawo tawu re kabi, tawo tawe kujagu barigu, tawo tagiguru kujagu barigu. 

Icare erore ino rugadu. Akore tameruwo. Oino pugeje. Erore toro boeto pugeje taci! 

Dukeje icare ure tugogu kogudo pudabo. Ure turugiri kigadudo, ure puduga tugu taoto. Ure ba kujagu kogudo tuierigajeje. Ure ia kogudo tuwure parugajeje, ure ia tugu tuwiaboroto. Iere aerarewu, aerarewu, oinore nowu ba iere.

Nowu ore eiere Tupaiadoge. Areme eiere Tupaiarodo. Ore eiere Meriwa, eiere Tupadoge. Nowuge epemegaguragare boe ji. Enogudure boebo. 

Icare nowu etujere tugeragu baigaraji. Ure tao kogudo nowu baigara kajeje oino ta! Ure tugera to ikuji tr tr tr tr... 
Dukejere nowu oredu Jure jarurugodure toro tuiari upo keje. 
Jarurure tbr! Tbr! Tbr! Tbr! Tbr! Tbr! 
Urrava: tbr tbr tbr tbr tbr tbr! 

Ure tugera to nowu baigara ikuji tr tr tr tr... 
Dukeje icare aregodure tuiari okwa kae. Ure tuia barido oino ta.
Nowu oreduje akore ca! Tui nowu barogo kodu tugu jagi kodi. 
Ure jamedu roto taci jagi. Ure nowu ekuru redo jagi cu... 
Ure oiko. Uture toro taci toro tuguredu tabo. Nowu oredujere kacira (kado okwabora) bu jekeje tuku. 

Dukeje icare cewu ore etaregdoure. Ekedu maere berege kugurei pugeje. Ere ewu pugeje tu. Etaiwore cewu to barogo kodu bogai. Boe bokware. 

Kocare emagogodure tuwieji, egore Imedu, imedu! Akodukaba cedabo pugeje, akaiwowo woe pajeji. Aeruduwo inoba ro rore. Kodiba ukare barogo kodu bu bu pagegje. Akore u! 

Icare boecodure. Barogwa Kododure. Akore oino ei pugeje. 
Akore taedadudo, tawo tae kabi, tawo tagogwa kabi, tawo tagera kabi, tawo tabe kujagu barigu. Tagiguru kujagu barigu, tamearudu awaduwo tai, tameruwo pageje. 

Icare eture. Nowu etuwie kodukare. Mugure woe. Oinore jokure nowu tujeji ro boe tabo. 

Dukeje icare ure puduga tugu taoji. Ure nawu ba kujagu kogudo tuierigajeje, ure tugu tuwiaboroto. Ure kogudo tuwure parugajeje. Ure tugogu kogudo pudabo, ure turugiri kigadudo. Icare ure tugeragu cewu baigaraji, ure tao kogudo kajeje. Ure tugera to ikuji: tr tr tr tr...! 

Oinore nowu onaregedu jokure ji! 

Dukeje icare nowu oredu jarurugodure ji tbr tbr tbr tbr...! 
Kodure mato, cewu tugodaji. Aregodure mato tuiari paru kae, ure tuiabarido ta... 

Nowu aredure nowu barogo kodu ure tugu jagi, jamedu ure roto jagi taci! Ure nowu kuru redo jagi pugeje. Ca! Uture toro tuibagi toro taci! 

Icare nowu ore etaregodure. Ekedu maere berege kugurei pugeje.
Ere kuje ewido, ere parigogodoge ewido.

Dukeje icare emagogodure nawu tujeji. Egore Imuga, Imuga! Aki cedarobi pugeje. Egore cewo cedamudo jao. Icare etuje akore uie. 

Icare barogwa kododure. Nowu etuje uture kuri je rugadu. Icare nowu orere nowu to barege ewu kowu, ere ewiri kigadudo,. Icare ere etagagirido. Icare ere etugu. Icare kodure. Dukeje icare ere etawuje. Icare ere nowu barogo kodu kowuje tu... 

Dukejere icare nowu etumana unoragodure nowu tuwieji. Egore imedu, imedu! Inoba paje rore? Icare ure bie rorewu boe ji. Akore oinore rore. Dukodirade ukare boe bu bu pawogai. 

Akore ure barogo kodu tawuje, ure akodudo. Dukeje icare ure baigara akodo bogai. 
Akore akado! Woere ure tuiebu woe. Icare akore ukogureo! Urugurireo! Upuduga reo! Akore aerarureo Akore. 

Icare nowu etumana akore imire itonagodumode ji. 
Icare ure nowu kodudu kogudo pudabo (nowu kodudu iere ipareri iwai) (nowu ruguri iere kodobie). Icare ure puduga tugu taoji. Ure nowu tuje oroe tugu taoto. Ure tudo nono tuje reore. 

Icare ure tao kogudo baigara kajeje, icare ure tugera to ikuji: tr tr tr tr! 
Jarurugodure toro tbr tbr tbr tbr tbr tbr... ! Kodo mato rugadu. 

Ure tugeragu tuberigaraji. Ure bu ao kajeje. Taci! Nowu kobo rore gr. Toro tuibagi, nowu aora buture woe tuku! 

Ure taredo nowu aora kae. Ure aora riwududo. 
Ure jeto oino tuje mugurewo bukajeje oino. 

Icare makore nowu tuwieji, akore imedu, imedu! Akodukaba cedabo. Amugu rugadu ceiageje. 

Akore paje rugodumode ai dukeje, are aebu, aregodumode woje boeto i kurodureboerogu jire akogwagere. 

Akore boerumode ai, pobo boimode ai dukejere, akagore ku... Tuku... Ku... Tuku... Ku tukú... Oino. Dukejere cemode bubutudo awogai, awo akaimo, akuduwo. Oino. 

Icare eture piji. Eture piji taci! 
Du boere metugoe remage. Moto keje, baru tada. Pemo koia. Oino. 

Icare nowu etuwie mugure woe. Okwagere woe moto keje. Ure tuiebu, ure turemo, kodure woje, woje. Aiwore nowu tumanamage eregodaji tu... Je. 

Dukeje icare uce aregodure. Oinore ure barege kugure ebo tuwugeje! 
Iedu maenure ei! Baare kujei, ure parigogo doge ewido, ure kuje ewido. Icare ure ewu. 

Ure tuiemaedo, jorudukare torei. Jordure nowu etuwieji mito tu je. Ure tuimaedo nowu umanamage ewogai, jordukare ei. 
Icare ure cewu toe bu kowu, ure ewu gori rawuje, ure kabi... Icare ure etagagirido. Icare ure etugu. Ure etawuje. 

Dukejere icare makore nowu tonaregeduji, akore imedu! Kaiba amanamage ekodure? 

Akore u! Erudure. 
Akore emagepa? 
Akore emagerice woje baruto. 

Dukejere icare nowu oredu aora ku buture pogora keje pa! Buture pa! 
Dukeje icare aiwore tu... Jordure nowu toredu aora kuji tubogora keje. Dukeje aiwore tuwugajeje, jordure nowu toredu aoraji jeto oinono tuwugajejeduji. 

Dukejere icare rugodure cewu tonaregeduji. Akore oinoradu tarore. Dukodiradu taregodure! Ure turagojedo taci cai turegodui tonaregedu ae kodi. 

Boekare! Nowu onaregedu ure tuiebu ta, nowu tuje koda piji toro boeto, toragudu tabo. Icare okwagere cewu tumanamage emagore jiboeji kurodureboe roguji, tudureboe roguji. 

Icare ure pobo boido ji. Icare makore cewu egore tagoiaguwuji. 
Ku... Tukú... Ku... Tukú... Ku... Tukú! Akore.

Dukeje icare nowu umanamage emeardure. Dukeje icare nowu umanamagere bubutudo, ere tuwure to atuboe ewiriji, orogoe ewiriji, icare jarurugodure. Dukeje icare bubuture. Bubutu kuricigore, ure boe jakirido.

Nowu umanamagere eiere Tapaiadoge, eiere Mariwadoge, eiere Tupadoge. 
Oinore nowu umanamage eiere. 

Nowu etuwie moto kejewu iere Bogiare, iere Bogia, iere Metugu gigiri, iere Metugu. Oino. 

Oinore moto kejewu etuwie iere. Oinore baru tadawu umanamage eiere. 
Nowugere eido bokware, eguru bokware. Nowugere enogudure boebo. Ewudure jo je. Ere boe etaimo, ere boe ekududo. Nowugere enogudure boebo jii oino, toro boe akedu kae rugadu. 

Birimodo apore Arogiarewudo mugure. 
Dutabore icare nowu oreduje Arogiarewudo meardae pegagodure... 
Dutabore icare makore tonaregeduji. 
Akore imedu. Imedu! Akore pameruwo! 
Dutabore icare emerure. 

Kodure jii je. Dutabore icare aregodure ia imedu uiato. Nowu imedu iere Butoregadu. Oinore nowu imedu iere. 
Icare nowu imedure todomo nowu Arogiarewudoji. 
Akore akaregodure? 
Nowu Arogiarewudo akore u! Itaregodure. 
Nowu Butoregadu akore iwogaina aro oino? 
Nowu Arogiarewudo akore u! Awogaire iro oino. Awu ia ake bogaire iro oino.

Butoregadu akore u! Ikerogu reo, mare pawo pawu jao. 
Arogiarewudo akore u! Pamode pawu rugadu. Akore kaiba? 
Akore u! Woe. Woe awu i paru rugadu. 
Butoregadu akore u! Ema rugadu. 

Unure barigu boeto. Boe pegarewugere areme remage. Dukodire oinodu akedukare oino. Ere nono tureore rugadu. 
Nowu Butoregodu uwo tubera to. Tobo to nowu i paruji, dukeje nowu kurodureboe rowo po! Moto kae. Du bogaire aidure uwo tuwu nowu kurodureboe i paru. Kocare ure bu nowu i paru. 

Icare emaragodure jii. Icare ure to nowu i paruji tbr tbr tbr tbr. 
Dukeje nowu kurodu buture buru buru buru... 

Du pijire icare onaregedu rekodure. Kodo jii bato. Kodo jii tuo ae. Akore ioga, ioga! Imedure tugeragu imugaji! 

Icare makogodu pemegare ji pugeje. Akore ioga, ioga! Inagore imeduie tugeragu imugaji. 
Icare akore inoba akagore, imedu? 
Akore inagore imeduie tugeragu imugaji. 
Nowu uo akore o! 
Nowu onaregedu akore oinore inagore. 

Icare nowu uore turagojedo. Ure tugeragu to joto tudugo tabo tuwaiga tabo. Icare uture. 
Akore marigu, imedu! 
Icare kodure apo jii. Icare ure tuwuredo. Biapagare tu... Ure tbr! Ure tbr! Nowu onaregedu akore icá! Emare akore oinono. 

Icare nowu uo uture ae. Kodo kuri Aiwore tu... Joku buture ewugeje ta! Jorudure Butoregaduji, jorudure nowu toreduje ji. Ure pera to nowu iji tbr! Dukejere nowu kurodu buture moto keje br br br br br je. 

Icare kodo kuri ae, nowu Butoregadu ae. 
Butoregadu emare ro oino nowu Birimodo oreduje Arogiarewudoji. Icare ure tuwuredo tu. Nowu Birimodore tugeragu taci! Tudugo butuieji, ure tuwu tu keje pe! 

Tugo jore icoruto pa! Akore akijoru towu reno! 
Ure tugo to jura boa oiado. Akore aiura towu reno! 
Ure tugo to jura pera oiado. Akore aiura towu reno! 

Ure tugeragu cai! Tudugoji pugeje, ure tugo to kugajeje taci! Akore akugajejewu reno. 
Ure tugo to riboato pa! Akore ariboa towu reno. 
Ure tugo to bupona to pa! Akore awu rema awu bona gajejewu reno! 

Ure tugeragu tudogoji ta! Ure to koboato. Pa! Akore akoboatowu reno! 
Ure tugeragu tudugoji ta! Ure to uwajiku oiado 'jigi'! Akore awu rema awajiku towu reno! 
Ure tugeragu tudugoji ta! Ure to orebaru gajeje taci! Akore. Awu rema, akiwa poru towu reno. 

Dukeje icare nowu Butoregadu bire, iera rore nowu toreduje piji taci! Tuwi tabo. 

Dukeje nowu Arogiarewudore turagojedo taci! Ure todomo nowu toredu Birimodo kajeje tuku! 
Akore paduwo! 
Icare uture apo. 
Nowu Birimodore todoguru barigu. Nowu Arogiarewudore tugera raido nowu otoguru otogajeje. Akore m...! Ure togwabi nowu otoguruji. 
Oinore rore ji, oinore akore ji! Ure togwabi okwaji, tugodui apo. 

Icare aregogodure apo bato. Ure tugudae baado. Icare.
Ure tumugudo nowu tugudae ba keje. Ure tugeragu to bukidaguruji. Icare ure ikudo ure ikudo. Icare ure remagu tuganaji. Kodo mai. Ure ikudo pugeje. Ure beragu reko ji pugeje, ure iado. 

Ure iku gogudo awu tugerako boiadawu kajeje, icare ure tuwu nowu toreduje Arogiarewudo apo, ure tugera upodo apo. Icare ure unududo. Biapagare ji, biapagare ji, biapagare ji, icare unudure rugadu. 

Akurure toro boeto tunu tabo, dukejere icare ure tugana ta ao piji, ure cewu bukigu bekuru ure bu pugajeje, ure tumugudo keje gr... Tuku! Je. Nowu oreduje roiwakare tuwo ake tawuje. Ure tumegido, ure ceno jodo, ure tugana raido, ure tubogora raido, ure tube torido, dukeje icare rore tu. Ca! Ure cinogido gu tuku! 
Ca! Bire rugadu tuku! 

Dukejere icare ure nowu bukigu kiwuje itoru piji. Icare ure pado pemegado. 
Icare ure bakaru reko tuiaroe ewogai, tuiaroe okwaru bogai, tuiaroe enokuri bogai, tuiaroe jerego bogai, tuiaroe bokodori bogai, tuiaroe imeduga bogai, tuiaroe iturawore bogai, tuiaroe botowe bogai. 

Ure bakaru reko tuiaroe aogobodoge, ewogai, tuiaroe aonagarege ewogai. 

Aregodure boeto jiwure aogobodoge remage, aonagarege remage. Nowugere etaregodure boeto ji nowu Birimodo ae. 

Ere tugera tugu mototo. Eroiwakare tuwo motoiado. Eroiwakare tuwo moto rutuwo baruto. Icare Birimodore etudo. 

Makore nowu tuiaroe barege ewogai pugeje. 
Icare etaregodure. Nowugere icare ere tugera tugu mototo rugadu, ere motoiado rugadu.

Icare ere iado. Icare ere nowu oreduje Arogiarewudo barigu toro nowu motoiato tuku! Ere moto bu keje. Ere nowu ukudawu kodo, ukudawu beto bu aoji, ere tumugudo aogeje. Icare Birimodo etudo pugeje, taci toro pugeje. 

Dukeje icare nowu Birimodo onaregedu aregodure. 
Akore ioga, kaiba imuga kodure? 
Akore uto jerigi kae. 
Akore ioga, kaiba imuga kodure? 
Akore uto poboto. 
Akore ioga, kaiba imuga kodure? 
Akore uto boeto. 
Akore ioga, kaiba imuga kodure? 
Akore rore oino. 
Akore ioga, kaiba imuga kodure? 
Akore kodo woje. 

Dukeje icare makogodure nowu toreduje metagoji. Metago iere Kuogori Pijiwudo (Bok. Ec. Ceb.)
Akore pawo paebu. 
Akore akarodunure, akogwarigodunure! 
Icare ure tuiebu apo. 

Akore arego iwaiga kae. 
Nowu oredujere turemo toro bogai. Ure tugeragu ji, nowu toredu uwaiga ji. Ure kidoguru tugu to, jameduto tuku. Icare ure kiogoagiri tugu to pugeje tuku. Ure tugeragu uwaiga otojiwuji (kiogoaro). Ure tugeragu uwaiga aokejewuji (kiogoaro). Ure mugudo nowu uwaiga ao keje. Icare ure tuiebu tabo. Kodo kuri tabo nowu toredu Birimodo ae. 

Mare iekare Birimodo. Icare nowu inodu koiare icare iere Birimodo, nowu kae. Boetojire iere Kitoria. Icare nowu inodu kaere icare iere Birimodo. Nowu inodu koiare icare Bakororo rema. Kodi icare iere Birimodo. Birimodo oino karega, Biri Motu, oino. Macare ere pemegado, ic: are egore Birimodo, awu inodu kae. 

Icare nowu onaregedu. Oinore akore toro bai tada taragudu tabo! Nowu tuje bogai! Dukeje icare aregodure. Je pado... Taci! Baiporoji toragudu tabo. 
Mare boekare ema pugeje kiogorogunure ema. Kiogorogu moturewu nure ema pugeje. Dutabore ure tuiebu. 

Akore e... Coko! Tui tuiebu dutabo. Ure taiado nowu tuoji. Ure tumugudu kuri pa! Nowu tuwaiga ao kejewu aogeje kuri pa! Akore nowu tagoiaji pugeje. Akore e... Coko! Tui tumugudo dutabo. Dutabore icare pegodure. Pe buture kuri pa! Uo kanaora keje. 

Ukare tu je. Akore kabi! Nowu toreduje rnetago Kuogori Pijiwudo jire akoino. 
Ure kabi ta! Ure tudo nono tureore gu tuku! Makogodure nowu toreduje ji pugeje. Akore kabi! Ure kabi ta! Akore kabi! 
Ure kabi ta! 
Ure tudo nono tureore pugeje. 
Akore kabi! 

Dukeje icare roiwakare pugeje. 
Ic: are okituware nowu toreduje ji. Akore aroiwado akabo! Akago iwado akabo! Akore iwoganure apiji, rnare awiapaga paganure tu tu... Rneri jogodu tabo... 
Mako urugadu. 

Dukeje icare okware rnototo, rore rnototo gu gu gu dutabo, dutonaji nowu i ricodure baruto. I kurigodure jamedu gu gu gu... 
Dukeje icare nowu Birimodo okware mototo paci. Nowu i rorire joki rugadu. Okware mototo. Nowu i rakojere bukeje tuku! 

Icare okware toro! Icare boe maegodure joki. Dukeje icare boe pegagodure. Boe monogodugodure. 

Nowu akore meri jetumoduiewo dukeje, nowu oreduje biapagare tu je ma: lka akore ko ko gogo... Kogogo kogogo! Butore akore cuku cuku! 

Aiwore, aiwore, aiwore nowu akoinoboe jaruru paruto, ako paruto. Oino. 
Dukeje icare aregodure tuiao okwa kae. 
Oreduje aiwore a! Aiwore moture rugadu! Atugo moture, biri ekure, atugo core. Icare uture mato, ure ciemagu bororoji cuku cuku cuku! Kodure Ure tuwuredo woe bororo paru keje. 
Icare rekodure ae pobo tabo. Ure kududo. 

Dukejere icare uwie Akaruio Boroge rekodure ae. Kodure ae, akore imana, iamana! Aki rugaduna akaregodure? 
Akore imedu, imedu! Imi rugadu itaregodure. 
Nowu uwie Akaruio Boroge akore kirabodu! Kode! Lmana, imana, ikoduwo akabo! Nowu umana Birimodo akore imedu, imedu! Akodukaba itabo! Boe pega tadare iragojere. Boe mono tadare iragojere. Boe arodu tadare iragojere. Boe okwarigudu tadare iragojere, tadare imugure, tadare iedure, kodire akodumodukare itabo. 
Nowu uwie Akaruio Boroge makokare pugeje. 

Nowu umanare tugana aogado ika tabo, ure togwa tugu to: ka... Ka ka ka... Ka ga ga ga... Ka ga ga ga ka! Tudu tabo. Utunure dutabore akoino. 
Oreduje oragudure. 

Icare ia meri keje icare ika ako pado boe kajeje pugeje. Meri jogodu tabo, meri jeture pagudu jitu tabo (3 hs), nowu oreduje biapagare. Lka akore nowu oreduje biapagare: butore kiare. 
 Ika akore ka... Ka ka ka ka ga gaga ka ga ga,. Ka ga ga! 
Nowu butore kiare cuku cuku cuku cuku bureji. 

Aregodure, je padure tuiao okwa kae taci! Ure tudo moto ji tuku tuku tuku 'rnhm! 'rnhm! 'rnhm! Ure ciemagu cuku cuku cuku! Cewu turagoja kae pugeje. 
Nowu oreduje rekodure ae pugeje pobo tabo. Ure kududo poboce. 

Dukeje cewu uwie Akaruio Boroge aregodo pugeje, kodure ae, akore lmana, imana! Aki rugaduna akaregodure? 
Akore u! Imedu, imedu! Imi rugadu itaregodure. 
Icare akore lmana, imana! Ikoduwo akabo! Kodire pana ako akurumode ika ako jipagi, dure umode turugadu. Mare ika ako ui mito tu je du ukare turugadu. 

Nonore icare nowu umana Birimodo makokare ji. Ure tugana aogado ika tabo akore 'rnhm... 'rnhm.
Ure togwa tugu nowu ikato: ka. Ka ka kagaga. 
Nowu butore akore cuku cuku cuku toro tuiaoto. Okware toro tuiaoto paci. 

Nowu uwie rore rekodaji rugadu taci! Okware toro rekodaji nowu jaoto paci! 
Ca! Boere pi tuku! Toro eregodaji, eiamedu boe rekodaji. 

Icare ia meri keje pugeje. Meri jogodure dukejere icare ika ako pado boe kajeje pugeje: ka ka ka... ! 
Pana akore ku... Ku ku... 
I...! 
Ee pado tuiao okwa kae puapo rugadure... Ta! Ekodure puapo... Bororo okwa kae. Etaregodure bororo okwa kae puapo. Ere turagojedo pumegi tuku! 
Ih...! 

Nowu oreduje rekodo etae pugeje pobo tabo. Ure pobo jeto enogawji puibiji. Ure ekududo puapo. 
Dukeje ere tugana aogado puapo. Ere togwa tugu ikato, panato puapo, cai tudure dutabo. Ewogare toro tuiato paci! 

Dukeje icare ere turokagado ji pugeje tuwo pemegado woe awu moto keje. Icare ere noidogaki kowu. Ere irogodu tugu kidoguruto. Icare ere tugeragu onaregeduji. Onaregedu Tugokiarewuji (Bok. Ec) Baadojeba Tugokiarewu oinore iere. Ere tugeragu uwieji, uwie Baadojeba Aromerereji (Bok. Ec). Ere Bakororo atugo tugu Baadojeba Tugokiarewuji. Ere Itobore akiri tugu uwie Aromerereji. Birimodore tadugo tugu Baadojeba Tugokiarewuji. 

Icare eedure. Ewiapagare. Dukeje icare etaregodure pugeje (Tugokiarewu mare Aromerere). 
Ewiapagare: lka akore ka ka ka ga gag! 
Pana akore ku ku ku! 
Butore kiare ewureji: cuku cuku cuku! 

Ee padure bororo okwa kae... Ta! Ererugodure. Nono pugeje. 
A...! Ere ciemagu pugeje cuku cuku cuku! 
Bakororo (Tugokiarewu) kodure Ecerae eiaogwai ciemagudu tabo bororoji. 
Itobore (Aromerere) kodure tugarege eiaogwai ciemagudu tabo bororoji pu je kae. Eepadure pugajeje Bororo paru keje. Ere tuwuredo pumegi tuku! 

Enodowugere erego bato. Enodowu Birimodo, enodowu Akaruio Boroge eigoiare ere erego bato tuwobe etae... 

Icare eragodure eiogi, egore (Birimodo uragodure Tugokiarewu joki, Akaruio Boroge uragodure Aromerere joki). 

Ecera Bakororo aregodure Hi'i... Hi'i... 
Ecera Okoge Kudoroe Eiari aregodure Hi'i... Hi'i... 
Ecera Okoge Iturawore aregodure Hi'i... Hi'i... 

Ecera Bakoro imire Hi'i... Hi'i... 
Ecera Okoge Cibaiare imire Hi'i... Hi'i... 
Ecera Bokodori imire Hi'i... Hi'i... 
Ecera Kudoroiari imire Hi'i... Hi'i... 
Ecera Iturawore imire Hi'i... Hi'i... 

Ecera eejaka aregoduia Orowaribo oiaiogire, oiaiogire. 
Ecera eejaka ekuruguga aregoduia Orowaribo oiaiogire, oiaiogire. 
Ecera eejaka ewuguguma aregoduia Orowaribo oiaiogire, oiaiogire. 
Ecera eejaka eparigogo aregoduia Orowaribo oiaiogire, oiaiogire. 
Ecera eejaka eiagomema aregoduia Orowaribo oiaoiogire, oiaiogire. 
Ecera eejaka enowagoro aregoduia Orowaribo oiaoiogire, oiaiogire. 
Ecera eejaka ewudowure aregoduja Orowaribo oiaoiogire, oiaiogire. 
Ecera eejaka ewajioje aregoduia Orowaribo oiaoiogire, oiaiogire. 

Bakororo chegou Hi'i... Hi'i... 
Bokodoroe Eiari chgeu Hi'i... Hi'i... 
Okoge Iturawore chegou Hi'i... Hi'i... 

Bakororo sou eu Hi'i... Hi'i... 
Okoge Cibaiari sou eu Hi'i... Hi'i. 
Bokodori sou eu Hi'i... Hi'i... 
Kudoroeiari sou eu Hi'i... Hi'i... 
Iturawore sou eu Hi'i... Hi'i... 

Nowu Bakororodoge ewugejewu roia reno. Etaregodu kejewu roia reno Nowure padure etaregodu keje tu tu tu jii... Je. 
Nonore icare Birimodo orebaru aogadodure Birimodo tabo. 
Nonore icare Akaruio Boroge orebaru aogadodure ie Akaruio tabo. 
Nowu umana iere Birimodo, nowu uwie iere Akaruio. 

Nonore icare Birimodo, Akaruio Boroge ere kado paru kado tuwo ke bu nowu tore ewugeje pugeje. Nonore icare tugaregere tudo pui to akiro tabo, nowu torei, emoduwo, boe eimejeragewo emage. 

Ere cugui, kido, ere bito eimoce. Kido akirire Itobore imo rema. 
Cugui biri puibiji ei: awu Baadojeba Tugokiarewu biadawu re cugui imedu biri. Nowu uwie Akaruio onaregedu biadawu re cugui aredu. 
Eigu akirire, enogwa akirire Dure meture ewia tada. Nonore icare kidoguru birigodu padure eekeje. Ure puibiji ei. Nonore icare ciwaboe etoiaga okwa baradodure ee keje, meture enogwa tada ekuie rema. Bokodori inogi padure ewugeje. 

Icare boe eture pugeje. Etaregdoure Kamarari Bororo kae. 
Nonore icare ere awu ia badojebage erokagado nowu eimo ke tabo Mare eroiwakara tabo. Icare emago pegare pui. Dukejere icare nowu etuomage emagore pui, egore pawo pagoredo pureore, awu ei awu bowudu pegare. Emode pureore dure pemegare. 

Ca! Dutabore icare Birimodore ke tawuje Baadojeba Tugokiarewu ao piji, ure tugu woje tonaregedu metuia aoto (Bakoro Kudu aoto). 
Itobore epa ke tugudure Akaruio Bokodori aoto (Bak. Ec) 
Dutabore icare ere pureore. Oino. 

Ca! Nonore icare ere parudo. 
Ewadodure, ewadodure todowuge etae, ewo ke pemegado, ewo bu nowu tore ewugeje pugeje. 
Dutabore icare ia roia padure ewugeje pugeje. Ewugejewu roiare tuginoi pugeje. 

Nonore ere tugana aogado ika tabo, pana tabo. Nonore ererugodure ika tabo, pana tabo, butore akore ewureji cuku cuku... Ereru tabo. Ere ciemagu, nowu butore akore cuku cuku. Ere tugana aogado ika tabo, pana tabo pugeje, ererugodure tbr tbr! 

Icare ere ciemagu pugeje. Nowu butore akore cuku cuku ewureji. 

Ere adugo biri baado ekuda, kodo okea ji. 
Ca! Nowu ei tumugudodu kejewu roia reo pugeje: 
Bakororo rerugoduia Ecerae.
Bakororo atugo rerugoduia Ecerae.
Bakororo enawu rerugoduia Ecerae.
Bakororo urugu rerugoduia Ecerae.
Bakororo akiri rerugoduia Ecêrae.
Bakororo oiaga rerugoduia Ecera. 
Bakororo ukiga rerugoduia Ecerae.

Oinore Birimodo akore tore Bakororodoge ewugeje. Oinore Akaruio Boroge akore tore Bakororodoge ewugeje. Oino.

Boe emugure nowu Kamarari Bororo keje. Icare boe etore ewoadure dutabore icare ia iparedurogu jorudure kiogorogu baji. 
Ure tugeragu ji, kodo kuri tabo, ure bu tu, ia iporogu ja tada tu, oino tuiogorai.

Icare nowu kiogorogu ba rogure tuwowuje. Icare nowu kiogo ricodure, kurigodure. Ikodo rugu atugore. Oiagarogu atugore. Nowu onaregedure icare atugore. 
Nowu ucerema ukarino: ikodo atugokare, oiaga atugokare, rogu kaworunure; oiaga raire, oto pitorire; iere Piodudu Kudororewu, ure nono kudorore dukode boe egoino ji. 

Kurigodure, nowu iporogu kurigodure jamedu. Nowu kiogorogu ricodure, nowu ipo ricodure jamedu gu gu gu je. 
Icare nowu ipo raire, kurire jamedu. Nowu kiogorgu kurire jamedu. 
Iere Piodudu Kudororewu, nowu uce ie reore. 

Icare ro pegagodure. Ia meri keje, meri rekodure dutabore, icare ure tuie jodo paci! Moto kae, ia imedu ae, jore keje tuku! Akore kui! Taragudu tabo. 

Padure keje, rore apo... Taci! Kodo apo rugadu toro tuwaradu kae. Ure bu nowu tuwaradu keje kuri tuku! 

Icai turo oinodu rugadu. Okwagenure boe ji pugeje. Okwagere aremei, okwagere boe etorei. 
Icare boe epagudugodure ce. 

Icare boe emagore pui, egore Inoba paromode? Nowuge, inoba paromode? Paregoduwo! Paduwo! Awu umode pagagedudo, umode pagoiko. 

Egore u! Oinono rugadu. Nonore paromode rugadu. 
Icare iogugudugodure. Icare boe eregodure, Boe eture. 

Nowu ure tugeragu nowu kiogorogu ba jiwu iparedurogu iere Kogearege Eceba (Bad. Ceb). Icare nowu iparedu akore paregoduwo! Pi ji! Inoba paromode ji? Oino tumanaji (tumana Oca Kudurewuji) 

Nowu umana akore u! Paramodukare ji. Parumode paruiado, dukeje paregodumode piji. Nowu uwie akore kode! Marigu! Akedo ai! Nowu umode pagowuje. 
Akore marigu! 

Icare eture ae. Tui pobe dutabo, ekodo ae! 
Umana akore akera bu i keje. (nowu tuwieji). 
Uwie akore akera bu i keje (nowu tumanaji). 
Icare ere tugera bu i keje. 

Nowu umana akore.
Marenaruie eigoia maidodu jetuiarega. Aroweceba iwodudu oge eigoia aregoduia awu geje. Marenaruie eigoia maidodu jetuiarega. 

Icare boere tudo pui. Icare ere bororo bu pugeje, ere bai mugudo pugeje. Dutabore icare Bakoro Ecerae etonagodure nowu aroecebaji etaidure tuwo bito. 
Icare emagore tuoji (tuo Aroia Kurirewuji)
Umana akore imedu, imedu! Arego pao ae. Pao Aroia Kurieu ae, akagodo ioga, ioga! Imana akore aiagu arago to tudaragoce. 

Akore u! Icare uture. Kodo jii, nowu tuo ae. 
Akore ioga, ioga, akaere iro oino! 
Akore imana akore aiagu arago to tudaragoce. Aiagu ia to itaragoce. Oino. 

Icare ure pemegado. Nowu umanare atubo ra pemegado, unure baragarado atubo race. Ure iado. Icare ure tumugudo bukigu keje pugeje; mare iekare bukigu: iku, iku, oinore iere. Ure tumugudo iku keje. Oinore rore ji, oinore rore ji, oinore rore ji. 

Ure iku raido. Dukeje icare ure upodo aora tabo cai! Icare ure cewu baragara jodo nowu ikuto, jeture nowu uwie aoraji, nowu Aroeceba buregi romodewo jire ro oino nowu baragara tabo... 

Icare nowu bukigu kodo mai. Icare ure ikudo pugeje. Ca! Care ure upodo aora tabo pugeje. Dutabore icare ure turugadu. Icare nowu baragara jetukare uwie aoraji pugeje. 

Dukeje icare ure bakarudo nowu tuwieji. Akore imedu, imedu! Buregi jetumode akaora jitu keje akoragududo. Akagodo irnana! Kui! Je dukejere imode arago to ji. Oinore akore nowu tuwieji. Care nowu uwie akore uie. 

Icare eture bogai tui pobe dutabo. Ekodure nowu jai paruto. Icare ure nowu bukigu upodo nowu tuwie aora tabo, icare ure iado. Icare akore woere aragojere woe. (nowu tuwieji). 
Akore u! 

Dukeje icare ure tuwure to nowu jai paruji, nowu bokado iji. 
Ure tuwure to ji tbr tbr tbr! 
Wororo jiwororo ji. Aiwore toro bogai, jordukare ji, aregodukare. 
Ure tuwure to ji pugeje: tbr tbr tbr tbr! Aiwore toro bogai, aregodukare. 

Icare ure tuwure to ji pugeje tbr tbr tbr! Dukejere icare aregodure. Jepadure nowu tuwaradu okwa kae tu... ! 
Wororo ji. Aiwore tuguda oino jice. Jordure nowu uwieji toro tuguda. Ure tuiegagu toro ae. Dukeje icare ure tuie jodo paci! Kodo... Mato moto kae, nowu iparedu ae. 

Ure tuwure tugu oino aoto oino tuku! Ure tuwure awu do, awu do aora bogai, tuwure jetuwo aoraji. 

Oinore rore ji, oinore rore ji, oinore rore ji. Dukeje icare buregi jeture aoraji. 

Dukeje icare oragudure. Akore imana kui! Umanare turagojedo... Taci, arago tabo, ure to nowu aroecebaji po! 

Ure barigu kuri tuku! Ure arago to ji pao! Ure to ji pao! Ure bito. 

Oinore nowu etujarugo akore toragudu tabo, nowu tore ewogai, dukaere icare nowu akiri aregodure Akurure pogora keje kuri... Pa! Nowu etujarugo ure tugera to nowu akiriji tubogorato tuku! 

Akore m m m m m! Inoba tarobugumode, inoba tawadarubugumode? M m m... Ru ruru ru ruru ru ru ruru ru! Taromodukana ino jokodu? Icare oragudure pugeje jii toro nowu tore ewogai. 

Dukeje icare etaregodure. Ekodure nowu tujarugo ae. 
Nowu etuiarugore emugudo tubogora keje tuku! Oino. 

Icare egore icare cere aroeceba bito. Icare eture. 

Icare Boe eture nowu aroeceba bogai. Icare boe etaregodure ae. 
Icare egore Inoba pagagomode ji? 
Egore pagagomodukarae Aroeceba. Aroeceba oino ji? 
Icare egore U! Ie rugadu reno. Akaru rugadu reno. Nonore pagagomode ji. Nonore pawadarumode ji. 

Dukejere icare ere bakaru reko pui. Icare ere tudo pui ae. Dukeje icare ere iogwarido ji. 
Ere iogwarido ji wo! 
Ere iogwarido ji wo! 
Ere iogwarido ji wo! 
Ere iogwarido ji wo! 
Ere iogwarido ji wo! 
Ere iogwarido ji wo! 

Dukeje icare ere bakaru reko kiege baregei. Kiege barege eregoduwo nowu aroeceba akiri kae. 

Icare eregodure kae. Rekodu rakaguragarewugere egiri kurire. Rekodu rakakarewugere egirirogu kurika re, egirirogu biegare tu tu tu je... 

Re bokwa carurewu kuo rema. Re bokwanure rugadu. Akiri bokware: uporora rogure akiri biegare tu je. Aregodure, aroe akiri akedure koda piji. Ure tubera jodo nowu akiri gigodurogu boe keje gogo gogo gogo gogo gogo je. Dukodire perarogu akirire tu je. 
Rekodu rakaguragarewugere eirno kurire, egiri kurire, duwugere turubare rema... 

Icare Boe eture bato! Nonore icare ere nowu aroeceba pernegado, kogudo Ere iku bu keje, ere nabure, kuje, ere bo bu keje Ere okwa akirido. 

Ere pariko pernegado, ere pariko rnugudo nono. 

Duwu bororore iere Toduio Bororo pugeje. Nonore pariko ikudodure nono, irare nono. Nonore aroeceba ikure nono, nonore okwa ákirire nono, nonore pemegadodure nono, nowu Toduio Bororo keje. 

Ca! Nonore icare boere baiado nono, nowuji. Nonore icare ere jure paru tawuje, nowu aroecebaji; mare baporogu tabo karega, bapo kurirewu tabo karega: pana tabo, togwa tabo. 

Imedu iere Adugo Edu; oreduje iere Akigurodo. 

Imedu merure, icare jorudukare boeji; dukeje icare jorudure Adugoji. 

Icare ecewu Adugo rugodure ji; erugodure pui jii je. 

Dukeje icare imedu metugodure, dukodi icare okwamagudure Adugoji, akore.

Adugo, Adugo, akera rawuje ipiji, akaba iwido; dukejere imode itonaregedurogu utudo awogai. 

Dukodi icare adugo ure tugera ra imedu piji. 

Icare imedu akore kaiba amuguire? 

Adugo akore u! Aerudu rakado: imire imugure boe aokeje. 

Adugo mugure, mare Adugo karega okwa emare. 

O oto gigadure, eta core; okwagere batararewugei, kiege kugurei. 

Adugo mugure, mare Adugo karega: lpocerewu emare. 

Okwagere aworo eeduji, gigodoge eeduji. 

Adugo mugure, mare Adugo karega rie emare. Eta core, kujagure; okwagere tudureboeji, kurodureboeji. 

Adugo mugure, mare Adugo karega aigo emare. 

Kujagure, okwagere pobogodogei, orogoei. 

Dukeje icare Adugo mugure, mare Adugo karega aipoborewu emare. 

Jeke jerare, atugo kugurigodure; okwagere meadogei.

Icare Adugo mugure: imi imire. Lnogwagere kiei, jugodogei. 

Dukeje icare eture pubiji. 

Imedu aregodure baato, tumedugodu kuricigo tabo, tugiarigodu kuricigo tabo jamedu. 

Icare akore adugo jire iorudure, kodi icare rugodure ii, dukodi icare inogwamagudure ji; inagore ukaiagu iwido, ukaiagu ikowuje. 

Inagore ukai iwido dukeje, imoduie aredurogu utudo bogai. 

Dukodi icare awu aredurogu utumode bogai, muguwo apo. 
Du kopi icare ecewu aredurogu uture adugo bogai. 

Uore bie Adugo mugurewo ji. 

Kodo jii... Aregodure Adugo ae. Adugo rugadu. Boecodure, aiwore ji. Icare barogwa kododure. Icare ure tugera pemegado pudui, icarem uture boeto tumeru tabo. 
Makore nowu toreduje ji, akore amugu tugudo, apadu tugudo, aedu tugudo. Imeruwo. 
Icare uture toro. Icare aregodure. Oinore ure tudureboe, okureboedo tuwugeje! Ocabaka, rie, barege etaorewu. Ure turemo tabo tuwaito. 
Aiwore nowu toreduje bogai. Nowu oreduje aiwore togi. Ure nowu toe mugudo tuku! 
Oreduje aiwore ji, akore e...! Adugo karadega! Rie rabodu! Icare uto piji pugeje. 

Kodo jii... Aregodure Adugo ae. Adugo rugadu. Mugure apo. 
Makore ji, akore amugu tugudo, apado tugudo. Imeruwo. 
Icare uture toro boeto. Dukeje icare aregodure. Oinore ure! Meiao borirewuge, aragiorodoge. Oinore eedo tuwugeje! 
Akore adugo karadega ipocerewu rabodu! 

Icare uture pugeje. Aregodure Adugo ae. Adugo rugadu. Aiwore ji, Adugo rugadu. 
Icare boecodure. Icare akore amugu tugudo, apadu tugudo! Lmeruwo. 
Icare uture toro boeto. Dukeje icare aregodure. Cirudo tuku, kiwarewuge ebo, amoe ebo, kurugoe ebo. Oino.
Atugorodo aiwore ji tu... Adugo karadega! Aipoburewu rabodu. 
Atugorodo observou bem... Não era a onça pintada. Era a jaguatirica. 

Icare uto piji pugeje. 
Kodo jii... Aregodure Adugo ae. Aiwore ji. A! Adugo rugadu. 
Icare boecodure. Icare makore ji, akore amugu tugudo, apadu tugudo. Imerumode. 
Icare barogwa kododure. Icare uture toro boeto. Icare aregodure. Unure cirudo tu... Pobodoge ebo, orogoe ebo, kie ebo. 
Boekarema, Adugo karadega. Aigo rabodu! 

Icare uture piji pugeje jii je. 
Icare aregodure Adugo ae. Aiwore ji tu... Nowure icare Adugo rugadu. Moture rugadu. Biapagare tu je ma, oinore akore! Unure tuwadaru butudo tori paruto, jerigi paruto, boe jamedu boe parugajeje! U! Oinore akore! Oinore batarure! 
Du icare boecodure. Icare barogwa kododure. Dukeje icare cewu Adugo makore cewu aredu Atugorodoji. Akore atugorodo, Atugorodo! Amugu tugudo, apadu tugudo, aedu tugudo! Boe pega, boe mono, boe arodu tadare imugure, tadare iedure, tadare ipadure. Akogwa ro kaba gu je, akogwarigodu paga kaba. Amugu tugudo. Imeruwo. Akore. 

Dukeje icare Adugo aregodure. Iedo maenure kiei, iedo maenure jugodogei! Kodure kuri tuwai kae, biapagare tododai. Oinore nawu Ke Marugodu akore! Icare ure turemo tuwaito, aiwore tu... Cewu aredu padure tuwi tabo tu... Kodure kuri ae. 
Akore e! E! Imagogodu pagaia ai rugadu. Inagoia: akogwa ro kaba gu je! Inagoia akogwarigodu paga kaba! Oinoia inagore ai. Oinoia iwadarure ai! 
Inagoia: boe pega, boe mono, boe arodu, boe okwarigudu tadre imugure, ipadure, iedure. Oinoia inagore ái! Oinoia iwadarure ai! 

Icare ure tuberigara jodo tuku keje pa! 
Jokubuture tore ewugeje. Ore kugure edugo moture! Ure tugeragu ei. Icare ure ewarigu borobarito (powarito). Icare maragodure ei. Icare ikarurure ei. 

Icare ekurigodure. Metuia Bakororo rema, metuia Itobore rema. 
Icare erijodure. Icare nowu etujarugo oragudure (Ke Marugodu). Oinore akore toragudu tabo, meri rekodu jameduji, boeco jameduji! Oragudure tu... Oragudure tu... 

Dukeje icare nowu umana akore nowu tuwieji. Akore imedu, imedu, arego pao ae (nowu etuore Aroia Kurirewu rema). Akagodo ioga, ioga, imana akore, aiagu arago to todaragoce. 
Akore u! 

Icare uture nowu tuo ae, akore ioga, ioga, imana akore aiagu arago to tudaragoce, aiagu ia to itaragoce jamedu. 
Akore u! 
Dukeje icare nowu etuore arago pemegado.

Icare oinore nowu etujarugo Ke Marugodu akore toragudu tabo! 
Icare makogodure nowu tuwieji, akore imedu, imedu! Arego pajarugo ae. Akagodo: lmarugo, imarugo! Imana akore kakoduwu bope, kakoduwu meri, kakoduwu adugo ro, ako, bataru koiaba rakuduie akagoino, awadarurino? 
Akore u! 

Icare uture. Kodure. Jii nowu tujarugo Ke Marugodu ae. 
Akore lmarugo, imarugo! Imana akore kakoduwu meri, kakoduwu bope, kakoduwu adugo ro, ako, bataru koiaba rakuduie akagoino, awadarurino? 
Nonore icare akore m m... M... M... ! Tagabore inagoino. Tagabore inagoino! Tagabore inagoino! 

Kodure tumana ae pugeje. Akore lmana, imana! Pajarugo akore pagaboie tagoino, pagaboie tagoino, pagaboie tagoiono. 
Nowu umana akore kirabodu! Kirabodu! Kirabodu! 

Dukeje icare nowu umana makogodure nowu tuwieji. Akore imedu, imedu! Pawo jerigi ako. 
Icare ere jerigi ako. Burudui kigaguru awadu! Icare ere joru tugu to. 

Icare urure turagojedo. Dukejere icare eture arago tabo nowu tujarugo ae. Icare ere aragu tugu kuda puapo (nowu tujarugo Ke Marugodu kuda). Icare ere nowu arago awagado apo baruto. Ekodure apo nowu to joru kae. Ere barigu to kuri po! Ere teredo kuri borobarito. Icare oinore nowu joru akore tbr tbr tbr nowu etujarugo Ke Marugoduji! 

Dukeje icare ewiapagare. Ure kr... Pa! Kr... Pa! Kr... Pa! Raru ji, bai ji, ipo ji, iwara ji, i ji. Dukeje icare nowu uwie akore imana! Itaidure ioruduwo kaba akoino. Umana akore u! Akaba akaiwodo! Uwie akore imana, imana! Imode itaiwodo! Umana akore akaba akaiwodo! Oinore inagore! 

Dukeje icare ukare umana bie pugeje. Ure tuie raido jii borobari okwa kae.
A! Nowu ucarugo Ke Marugodu ra jeto jokuji pa! 
Akore. Lmana! Kui! Toragudu tabo tuioku okori koia. Ke Marugodu rare jeture jokuji, dukodire akoino, toragudu tabo, tumana bogai, tumanawo tugerabraredo pudui, du bogaire akoino. 
Icare umana akore poboto! 
Icare rekodure, ure tuiebu borobari piji, icare kodure m... Nowu poboto. Ure taredo poboto kuri po! Ure taora tugu to po! Ure tao ta taci pobo piji. 
Umana aiwore uwie joku moture. Uwie joku gogoe gogoenure. Uwie jokure nono koe porore. 

Icare nowu umana akore pugeje ioga, ioga! Itaidure iwo itaiwodo! 
Nowu uo akore akaba akaiwodo! 
Akore loga! Iwo itaiwodo! Nowu uo akore akaba akaiwodo! Akore ioga! Iwo itaiwodo! Akore akaba akaiwodo! 

Dukeje icare makokare ji pugeje. Icare ure taiwodo. Ure tuie raido jii nowu borobari okwa kae. Nowu ucarugo ra jeture jokuji pugeje pa! 
Akore ioga! Kui! 
Uo akore poboto! 

Kodure poboto. Ure taredo taci cu... Poboto. Ure taora tugu ta! Ure tao tawuje pobo piji. Eekure pu jokure. Eeku gogoe gogoenure pureore. 
Du kodi icare eeku core, eeku core nono koe porore puapo. 
Du kodire awu Bakoro Ecerae eeku motu barikare oino pureore. 

Dukeje icare nowu umana makogodure tuwieji. Akore imedu, imedu! Arego pao ae (Nowu etuore iere Tadugo, du aere akoino tuwie rekoduwo). Akore.

Nowu uwie akore. U! Icare uture tuo ae. Akore ioga, ioga! Imana akore aiagu baigara to tuwaigarace. Aiagu cira otobare to tudugirace, aiagu ia to inai jamedu. 
Akokare uiagu ia to utugirace. Nowu uwiere ure tumana bataraodo tuoji.

Icare nowu etuo ure pemegado, icare ure iado. Ure udo puibiji ei rugadu. 
Icare eture tabo poguguboe etae (tubore etae). Egore pagiduwo poguguboe ji. Ere tuiagu boe etagedudo. Egore. 

Egore boe ekenure tagi, boe enogwagenure tagi. 
Tagirema, tagogwagekare boe ji. Oino. 
Icare egore Ia... Ia: Ia... ! Tudu tabo. 
Icare tuborere emage pugeje. 

Icare eture pugeje. Ekodure jii. Etaregodure apuie etae. 
Nowugere icare ecebaere tuginoi: ecebaere betoce. Beto tabore ere ewido. Oinore erore ei, erore ei. Icare ere etagedudo taci! 
 Icare emagore ei pugeje. 
Egore ure boe ewogwadoboe tagi karegao. Boe eke tagireo. 
Egore apuie tegireo. Todo ronure ji ji ji ji boe eiogi paga tu je. 
Egore ia... Ia... Ia... Tudu tabo. 

Egore paduwo pugeje. 
Eture pugeje. Icare etaregodure pegagoe (atugoe) etae. Icare eidore ei, cewu todobare tabo. Icare ere etagedudo. Icare egore ure boe ewidoboe tagi karegao. Pegagoe tagireo. Pegagoe, oinore tagiere, oinore tagagarure. Tare boe ekowuje, mare takare boe ewido, tagogori raikare. 
Egore raru otokuru, bai otokuru jire tagogwagere. 

Icare eture pugeje. Ekodure pugeje jii... Etaregodure mekugoe etae... 
Icare eidore ei pugeje ji... Icare ere etagedudo. Egore Ro pegareboe tagi karegao, ako pegareboe tagi karegao. Ure boe ewidoboe tagi karegao. Ure boe ewogwadoboe tagi karegao. Mekugoe tagireo. Tare boe ekowuje, mare takare boe ewido. Tagogori raikare jamedu. 
Egore Raru kuru jire tagogwagere, bai kuru jire tagogwagere. 
Egore Ia... Ia... Ia... ! Tudu tabo toro boeto. 

Icare eture pugeje. Ekodure pugeje jii... Etaregodure rukoe etae. Icare eidore ei jii... Je. Ere etagedudo taci. Egore Ure boe ewidoboe tagi karegao. Ure boe ewogwadoboe tagi karegao. Rukoe tagireo. Boe ku, barogo ku, karo ku jire tagogwagere. Boe bi jire tagogwagere; boe epe, bae eiguru jire tagagwagere. 
Egore Ia... Ia... Ia... ! Tudu tabo tara boeto. 

Eture pugeje. Ekodure jii... Tuiemaru tabo. Etaregodure penoe etae. Eidare ei pugeje, ere ewido pugeje jii... Icare ere etagedudo (eeda kedoda). 
Icare egore ei pugeje ure boe ewidoboe, ure bae ewogwadoboe tagi karegao. Penoe tagirea. Penoe, oinore boe egore tai. Boe eeku pe, boe eeparu pe, jire tagogwagere. 
Icilre egore ia ia ia! Tudu tabo. 

Eture pugeje. Ekodure j ii... Tuiemaru tabo. Icare eteregodure migimigidoge etae.
Icare ere ewido. Oinore erore ei, ainare erore ei, jii... Je. Dukeje icare ere eeda kedodo. Dukeje icare emagore ei ure boe ewidoboe, ure boe ewogwadoboe tagi karegao. Migimigidoge tagireo. Tagenadu paganure tu boe ji. 
Egore Ia... Ia... Ia... Tudu tabo. 

Eture pugeje. Etaregodure pogodoge etae. Icare ere ewido pugeje. Ere ewido jii... Ere etegedudo ta! Icare emagore ei ure boe ewidoboe, ure boe ewogwadoboe tagi karegao. 
Egore Ru jire tagogwagere, braeta tae jire tagogwagere. Raru kudare tamugure, kudare taedure. Rore oino tu jeboe tagi karegao. Tamugu paga tabore tamugure, taedu paga tabore taedure. Pogodo, Pogodo, oinore tagiere. Egore Awu corewurema, awu kujagurewurema, boe pegagodu, boe okwarigudugodu kejere tare boe eerdudo tai, tare boe ewie. Baraed u, adugo, kaiamo, romode boe ji dukaere tare boe eerdudo tai. 
Icare etoragudure, egore Ia... Ia... Ia... ! Tudu tabo. 

Icare eture pugeje. Ekodure jii... Je, tuiemaru tabo. Icare etaregodure icedoge etae pugeje Icare eidore ei pugeje. Eidore jii... Je. Ere etagedudo. Egore Ure boe ewidoboe, ure boe ewogwadoboe tagi karegao. Lcedoge tag’reo. Ru j’re tagogwagere. Braetaetae j’re tagogwagere. Raru otokuru, bai otokuru j’re tagogwagere. Raru kudare tamugure, bai kudare tamugure. 
Icare etoragudure: egore Ia... Ia... Ia... ! Tudu tabo. 

Eture pugeje. Ekodure jii... Tuiemaru. Tabo goro goro... Icare etaregodure Aijedoge etae. Icare ere ewido pugeje. Icare ere etagedudo. Icare emagore ei. Egore Ure boe ewidoboe, ure boe ewogwadoboe tagi karegao. Boe kiogadoge tagi karegao. Aijedoge tagireo... Mano jire tagogwagere, pora jire tagogwagere. Egore Tamugu paga tabore tamugure, tori paru tada. Tamugu paga tabore tamugure nowari paru tada, tamugu paga tabore tamugure kugaru tada, tamugu paga tabore tamugure mano tada, tamugu paga tabore tamugure keo tada, tamugu paga tabore tamugure nowa tada. Boe pegagodu, boe monogodugodu kaere tadure. Egore ei. Egore Mea okori paru tore tadure. Egore Kidoguru girori paru tore tadure. Nonogo girori paru tore tadure... Kuje bo akaru paru tore tadure. Pana ako paru tore tadure. Ika ako paru tore tadure. Nabure ako paru tore tadure. Marido bari ako paru tore tadure. Egore oino. 
Egore ia... Ia... Ia... ! Tudu tabo. 

Eture pugeje. Ekodure jii... Tuiemaru tabo pugeje. Icare etaregodure kadogwarege etae. Ere ewido pugeje. Oinore erore ei! Oinore erore ei! Ere etagedudo taci! Egore Ure boe ewidoboe, ure boe ewogwadoboe tagi karegao. Boe kiogadoge tagi karegao. Kodogwarege tagireo. Kadogwarege, oinore tagiere, oinore tagagarure. Boe ewimodewore, boe ewogwamodewore tare boe eerdudo tai, tara tadawuje. Raru otokuru jire tagogwagere, bai otokuru jire tagogwagere Egore Ia ia... Ia... ! Tudu tabo. 
Egore tugorekaakadoge, oinore tagiere, oinore tagagarure, oinore boe egore tai. Egore tare boe ekowuje, mare tagogori bokware. Moto tadare tanudure, coboje tanudure. Egore Ru jire tagogwagere, braetaetae jire tagogwagere. 
Egore ia... Ia... Ia... ! Tudu tabo. 

Eture pugeje, tuiemaru tabo pugeje. Etaregodure Pawe etae. Ere ewido pugeje jii je. Icare ere etagedudo. Icare emagore ei pugeje, egore Ure boe ewidoboe, ure boe ewogwadoboe tagi karegao. Egore tubore eire tagogwagere, apuie eiretagogwagere. Egore pawe tagireo. 
Egore ia... Ia... Ia... ! 

Eture pugeje, tuiemaru tabo goro goro... Etaregodure oedoge etae. Icare ere ewido pugeje. Ere etagedudo taci! Egore Ure boe ewidoboe tagi karegao. Ure boe ewogwadoboe tagi karegao. Atuge tagireo. Oedoge tagireo. Tare boe ekowuje, mare tagogori raikare. Raru otokuru, bai otokuru, jire tagogwagere. 

Eture pugeje jii... Je, tuiemaru tabo. Etaregodure Atuge etae pugeje. Boriagarege etae pugeje. Ere ewido pugeje jii je. Ere etagedudo. Egore ure boe ewidoboe, ure boe ewogwadoboboe tagi karegao. Tare boe ekowuje, mare tagogori raikare, takare boe ewido. Atuge tagireo. Oinore boe egore tai. Raru otokuru jire tagogwagere. Bai otokuru jire tagogwagere. 
 Egore Ia... Ia... Ia... ! Tudu tabo. 

Eture pugeje jii je. Etaregodure atuge etae pugeje. Bukeakurudojebage etae. Icare ere ewido pugeje. Oinore erore ei! Ere etagedudo taci! Egore Ure boe ewidoboe, ure boe ewogwadoboe tagi karegao. Atuge tagireo. Bukeakurudojebadoge tagireo. Raru otokuru jire tagogwagere, bai otokuru jire tagogwagere. 
Egore Ia... Ia... Ia... ! Tudu tabo. 

Eture pugeje... Tuiernaru tabo goro goro. Etaregodure atuge etae pugeje. Atuge Boro Padure Eidoro Gajejewuge etae pugeje. Icare erugodure ei. Ere ewido pugeje jii je. Icare ere etagedudo. Dukeje icare ernagore ei pugeje, egore Ure boe ewidoboe, ure boe ewogwadoboe tagi karegao. Atuge tagireo. Boro-padure-itoru-kejejewuge tagireo. Tare boe ekowuje, rnare takare boe ewido. Tagogori raikare. Raru otokuru jire tagogwagere, bai otokuru jire tagogwagere. 
Egore Ia... Ia... Ia... ! Tudu tabo. 

Icare eture pugeje, tuiernaru tabo pugeje. Etaregodure togwarege etae. Ere ewido. Oinore erore ei! Oinore erore ei! Ere etagedudo taci! Egore Ure boe ewidoboe tagi karegao. Ure boe ewogwadoboe tagi karegao. Otogware tagireo. Tare tagododo boe ji, mare takare boe ewido. Tagenadunure ipo otoji, raru otoji, bai otoji. 
Egore Ia... Ia... Ia... Eture toro taci boeto. 

Eture pugeje. Ekodure pugeje jii je, tuiemaru tabo. Etaregodure macedoge etae. Ere ewido pugeje. Oinore erore ei! Oinore erore ei! Ere etagedudo taci! Egore Ure boe ewidoboe tagi karegao. Ure boe ewogwadoboe tagi karegao. Macedoge tagireo. Tare tagododo boe ji, mare takare boe ewido. Ipo oto jire tagenadure, bai oto jire tagenadure, raru oto jire tagenadure. 
Egore ia... Ia... Ia... ! Tudu tabo. 

Icare eture pugeje, tuiemaru tabo pugeje. Etaregodure... Kigoridoge etae. Ere ewido pugeje jii je. Icare ere etagedudo. 
Icare emagore ei, egore Ure boe ewidoboe tagi karegao. Ure boe ewogwadoboe tagi karegao. Boe kiogadoge tag’ karegao. Egore Kigoridoge, o’nore tagiere. K’goridoge, o’nore boe egore tai. Tare tagododo boe ji, mare takare boe ewido. Tagodo okori biaganure tu je. Egore ia ia... Ia... ! 
Responderam ia... Ia... Ia... ! 
Egore Ure boe ewidoboe tagi karegao, ure boe ewogwadoboe tagi karegao, boe kiogadoge tagi karegao. Jugujugudoge tagireo. Jugujugudoge, oinore boe egore tai. Ipo otoji, raru otoji tagenadure. 
 Egore Ia... Ia... Ia... ! 

Eture pugeje. Ekodure jii je. Icare etaregodure Ikurue etae. Ere tuwiado ekoda piji, pobo kuda. Icare eerudukare ei. Icare egore boe kiogadoge tagi karegao. Egore lare tare ewido, iare takare ewido. Lkurue tagireo Ure taredo poboto. Icare ekare bito. Icare emagore rekodaji pugeje. Egore ia are boe ewido, iare akare boe ewido. 

Eture pugeje. Ekodo jii... Tuiemaru tabo. Etaregodure nowu Ewo ae. Oinore erore ei! Ere ew’do. Jare cinorudo, buture poboto. Egore boe kioga aki karegano. Ewo ak’reno. Iare are boe ewido, iare akare boe ewido. Ruie eire akogwagere, braetaetaedoge eire akogwagere. 

Eture puge. Je. Ekodo j’i je. Nowu tabore icare etaregodure poboto. Etaregodure pobo okwato. Nowu tabore icare ere pobo towuje.

Icare etuore ika to ekuikace, ure pana to epanace. Nowu uwiere okwa akore panaji. Nowu umanare okwa akore ikaji. Nowu uwiere okwa akore panaji. Dutabore icare ere tudo moto ji, ererugodure, egogodure. Egore m m m m... Ere togwa tugu nowu ikato, ere togwa tugu nowu panato puapo. 
Nowu ika akore ka ka ka ga ga... Kagaga... Kagaga.
Nowu pana akore ku ku kugugu kugugu kugugu... 

Icare ere ciemagu cuku cuku cuku. 
Butore akore ewureji jamedu, akore cuku cuku cuku... 

Dukeje icare ere taredo poboto. Ekudure poboce. Icare ererugodure pugeje.
Dutabore icare kare epadure pobo kajeje... Epado pobo kajeje ta ta ta ta, nowu ererugodu tonaji, nowu pana ako tonaji, nowu ika ako tonaji, nawu butore kia tonaji. 

Icare ere ciemagu pugeje cuku cuku cuku. 
Nonore icare nowu pobo akogodure. Nowu pobo akore. Co... Nowu kare eigoia. Kare egigadure pobo piji baruto. Enure taredo. Ewudure boeki kae, du jire cewu etuo okwagere emeji. Nowu etuore tuginoi nono jamedu. Boekarema, adugonure ema. Nowu kare ewudure toro boeki kae, du jire etuo okwagere. Meru pagakare emeji. Akore tugodui emeji. Akore br... Br... Br... Tugodui emeji. 
Urare tugodui emeji. 
Akore ika ako uiaiga Bakoroia toro.
Akore pana ako uiaiga Bakoroia toro. 
Akore tugodui emeji. Dukeje akogodure br... Br... Br... Oino. 

Ere ciemagu cuku cuku cuku dutabore nowu pobo akogodure co... Kare epado pobo kajeje, ewudure toro boeki keje, du jire nowu etuo okwagere. Uragodure nowu tugeroia roguji jamedu. 

Icare etaregudre Mace Mikurewu ae. Ererugodure ika tabo, pana tabo, dukejere nowu macerogu pagudure, akore ao! Ao! Ao! Oino. 
Du jire nowu etuo makore pugeje. Akore macerice pagudu okwaiare Bakororo awara bukorire. 

Icare eture pugeje, ciemagu tabo cuku cuku cuku. Nowu kare epado pobo kajeje jaa! Toro boeki kae, nowu etuo ukeje. 
Icare etaregodure Makao ae. Ere tudo moto ji ika tabo, pana tabo pugeje. Dukeje icare nowu makaorogu pagudure pugeje, akore kawa kawa kawa! Kawa kawa kawa! Taiwo tabo ei... 
Icare nowu etuo akore makarece pagudu okwaiare Bakororo awara bukorire. 

Eture pugeje, ciemagu tabo pugeje cuku cuku cuku. Nowu etuo kodure nono emeji. Icare etaregodure Barugi ae. Akore kui! Kui...! Kui kui! Akore taiwo tabo ei. Icai ererugodui ika taboduji, pana taboduji akoino tubagudu koia. Icare nowu etuo makore pugeje. Akore barugumarece pagudu oce Bakororo awara bukorire. 
Icare eture pugeje, ciemagu tabo pugeje cuku cuku cuku. Pobo akore co... 

Icare eture pugeje, ciemagu tabo pugeje cuku cuku cuku... Pobo akore co... Nonore icare nowu ore etaregodure pobo okwato. Eiore toro tuiaoto gu. Nowu ika, pana ako, butore kia arudugodure toro gu.

Icare nowu etuo kodure eregodaji nowu eiao okwato. Rore oino, rore oino, rore oino! Dukeje icare makore pugeje, pudumi remawu, pudui pugeje, o jokugudunure, tuduwo toro eregodaji. Icare akore airece pagudu oce Bakororo awara bukorire. 

Icare nowu ore emagore mato nowu tuoji, egore ioga, ioga, ituguru kurirewu, podoja kurirewu, merireboe kurirewu, boe okwatorirewu bogaire akaiwore, bogaire amerure. Tadare ake atubo ra padure, tadara ake okwa ra padure, tadare ake jugo ra padure, tadare ake jugo ra padure, tadare ake pari ra padure. Egore aema kigoduri kaba. Cewogwanure apiji. 

Cá! Nowu bakororodogere Bororo padukare etai. Nowu Bakororodogere Ke padukare etai. Nowu Bakororodogere ekare eno ba tugu. Ewogware pai, tui oto pa rugadu. 

Boe ekodure jii... Boe ewarudunure tuiemaru tabo toroerogu bogai. 
Dutabore icare boe etaregodure kuruga okwato. Mare kurugakare ema boeto ji. Joruguda nure ema boeto ji. Dukeje icare kuruga rema boi pugeje. Pobo rema pugeje. 
Icare boera baado okwai. 
Oinore boe egore tuiegare tabo! 

Icare boecodure. Icare boe awadugodure, barogwa kododure. 
Dukeje icare aije akogodure. Akore tbr tbr tbr tbr tbr! 
Icare ure taora tugu poboto ae, kodo ae... Jore keje tuku! Ure todomo kajeje. Ure tao tawuje apo pobo piji. 
Boekimo rema, Aije karadega. Uwai rabodu! 
Akore Aije Uwai imireo. Ure bu tu... 

Icare boecodure pugeje. Barogwa kododure, dukeje icare Aije akogodure pugeje. Akore tbr tbr tbr tbr tbr... 
Mano Kurirewu akore taiaedo ji! 
Ure taora tugu ae ta! Poboto. Jore keje tuku! Ure todumo kajeje. Ure tao tawuje apo tu... ! 
Akore Aije Okiwa imireo. Ure mugudo tu... 

Icare boecodure pugeje. Barogwa kododure, dukeje icare Aije akogodure pugeje. Akore tbr tbr tbr tbr tbr... Butoregadu akore tarodo po ji! 
Ure taora tugu ae ta! Je padure apo pobo piji apo. 
Akore Aije imireo. Aije Ipie imireo. 

Icare boecodure pugeje. Barogea kododure, dukeje icare Aije akogodure pugeje. Akore tbr tbr tbr tbr tbr... 
Kaborewu akore tarodo po ji! 
Ure taora tugu ae ta! Jore keje tuku! Ure todomo kajeje. Je pado apo pobo kajeje ta! 
Akore Aije imireo. Aije Mace Koguio imireo. 

Boecodure pugeje. Barogwa kodure pugeje, dukeje icare Aije akogodure pugeje. Tbr tbr tbr tbr tbr... 
Meriri Baru akore tarodo po ji! 
Ure taora tugu ae ja! Je pado apo pobo kajeje ta! 
Akore Aije imireo. Aije Tawie imireo. 

Egore nono Aije akore, mare emage remawu gere icare ere tuginoi tu... Ekare nono Aije reore... Egore ure nono Aije akore, emage remawu ge ere tuginoi tu. Icá! Aijedoge boeto jiowuge reo. Bororo padukare etai, aroe eregodukare ei. Ere tu oino rugadu. Nowugere Jakomea Pore etagedudo. 

Ere pugeje, mare Aijekare emage pugeje. Aije akuieenure emage pugeje. 
Nonore icare Jakomeao Pore boe etagedudo. 
Pemo koiare ure awu udo oino. Pemo maragodae reo, okudure boe ebo kodi. Ure boe emagore jiboedo. Ure boe ekiarigodu maku boe etai oino du reo. 

Ia aroeroedure iere Meriri Poro. Boe enure kago bu, icare ime eto kago kae. Durekodaji Meriri Poro onaregedu rekodure, icare aregodo kago kae, ime eregodaji. Icare imere tugeragu kare ei kago piji, icare ere kare epedo pui. Dutabore icare ere iage emagu nogedurogu ai jamedu. Dutabore icare ewadaru okeado pegare ji. Iage egore akado, oinore ace omogore. Ino ia akuraraji. Dukodi icare negedurogu kiarigodure, mare makokare. Icare Boe ime eture kago piji. Ecewu negedurogu kodure woe, ecewu ere maku pudaiwu akuraroe ebo. Kodo jii baato, icare aregodure ecewu kare ebo. Uorema kodukare ime ebo, unure tudugo pemegado. Icare onaregedu akore iogwa, iogwa! Ime egore awu akuraroe ereoreie imuga omogore. Uo akore u! Kirabodu! 

Barogwa kododure. Meriri Poro mugure woe. Ure tuiebu baawadu kae. Ure tuiemaedo. Korigodure. Akore oM! 
Ure tugera to pudui pao! Boekorinure ji. Ure tugera maedo oino tuie joki. Ure turemo. 

Meri kodo jii... Meri rekodure. Meri jeture paguduji, dutabore icare ure turagojedo, ure tugeragu to aeji, ure upodo taora tabo bai bai bai bai bai... 
Ure tuioku mugu awadudo, ure tugera to pudui pão! Ure tugera maedo tuiogi, tuie joki jamedu ps! Há! Hum! Bokorire ji rugadu! 

Icare ure tugeragu ia to aeji, ure upodo cimore tabo p! P! P! P! P! 
Icare ure tugeragu tuwaiga ji, ure tugerudo pobe tuwaiga keje. Ure tuwaiga ao kejewu barigu ao kae kuri pão! Icare ure tuiebu. 

Kodo jii kago kae. Aiwore tododai raru, bai, ipo, i, kujagunure, nowu kago padurewo keje. 
Akore kaboba? Inoba ureboeba? Kakodiboeba? 

Kodo kuri nowu kago kae. Aiwore tu... Joku buture ta! Boe inodu keje. 
Icare akore u! Awu inodu rabodu! Kaboba? 
Icare nowu aroe akore boe kodiboe imi karega. Aroenure imi. Iire Boe egore Aroe Jakomea, Aroe Jakomea, oino. 

Nono icere cewu imedu korigodure, akore oM! 
Ure tugeragu tudugeruji taci! Ure tuwu tu keje, ure tugo bu kajeje ta! 
Dukeje pobo akore co... ! 

Jakomeare nono karore. Koro ureore. Mare burere ukare nono karore. Nabure oiaga reorere oiagare oino. Kujagu maenure; nowu oiaga kujagure jamedu. Nowu oiadadare atugore. Atugore ekure tai tai tai, nowu kujagurewu kajeje. Aorare kare etaora reore. Kanare kare ekana reore. Uwagurore nono kare ewagurore. Okware nono kare enogware. Jokure nono kare ekure. Mare Boe ekare ko: aroenure ema. 

Pobore taiado. Pobo ruture baruto. 
Icare ure tuie to paci! Aroe Po otodai. Rekodure, rekodure Om! Je pado bororo okwa kae ta! 
Akore a! Tarego... Aroe P— kodo mato! 
Kodure tuwai kae. Ure tugeragu apidorogodu uruji. Ure tuiebu tabo taci! Tuwai piji, icai turegodui Toduiori ao kae kodi. 
Jerigi Otogiwu je pado tuwai kajeje taci! Pariko oto akirirewu tabo. Kodo nowu tuiadu Mariri Poro rekodaje Om! Eepado Toduiori ao kae taci! 

Ere cewu apidorogodu urugo to, ere jeriji barigu uruto. Icare ere tori barigu ao kae. Icare nowu urugodure. Nowu urgoduredu icare ere barigu poboto tuibagi. Jore poboto co, co, co! A! Dukeje icare nowu pobore tuwuredo. Po rore tuibagi gr, gr, gr, gr! 

Dukeje icare ere turawuje puapo, p— rekodaji. Ekodo jii... Moto kae. Etaregodure puapo moto kae tu. Ere tuiemaedo tu... Egore wo! Boe emagarabora woe! Boe ekurirabora woe! Du kode boe makodure ino boe ewogai. 

Ca! Jerigi Otojiwu kodo kuri tuwai muga kae. 
Nowu Meriri Poro rugadure jemarure, jemarure, goro goro goro, moto ji, poboji. Icare jorudure pobogo bureaji. 
Nowu Jerigi Otojiwu ure tuwai mugudo tuwai muga keje. 
Nowu uiadu Meriri Poro jorudure pobogo bureaji. Nowu uiadu Jerigi Otojiwu ocagodure Boe ewogai... 

Bakaru reo. Bakaru remawu reo. Awu re iere Bakaru. Awu kejere boe ewiabuture mariguduwu tuwobe ewugeje, mariguduwu tuomage ewugeje, mariguduwu tujemage ewugeje. Boe ewiabuture Pemo keje. Boe ewiabuture Baraedugume bukeje. Dukeje boe etoragudure. Boe enogudure tu toro tuwobe ewogai, Pemo bogai, Baraedugume bogai. 
Eigoiare ere Boe ewodudo kodi. Eigoiare ere boe ewadarudo kodi. Ere Boe emearudae towuje. Ere Boe etowuje. Ere Boe ekeru towuje. Ere Boe enogwa towuje. Ere Boe eeku towuje. 
Ere Boe enogituwado pui boe pemegarewu tabo ma, Boe eiamedu rutuwo baruto, boe eeda pemegarewu kae. Mearutorukarewuge eture toro, eroiwakare tuwo tugirimi. Eture toro rugadu, epegare kodi. 
Duwu Bakaru reo. Icare pamagomode oino ji, Pemo koia, Baraedugume koia. Okudure pagabo kodi. Oino. 

Ca! Meriri Poro kodure pobogo rekodaji. Aidure tuioruduwo ji. Kodo ji Icare aregodure ae. 
Aregodure ae, akore u...! Ca! Emarece! 
Padure tu... Kaidaga paruiaga tada. 
Kodure ae. Jorudure ji. Ure turagojedo cai turegodure kodi. 
Nowu Meriri Poro aiwore rekodaji tu... Uture rekodaji pugeje goro goro, aregoadure ae. Ure tubodudo ae goro goro goro. A! Jorudure ji. Rekodure pugeje. 
Icare uture rekodaji pugeje goro goro goro. Icare jorudure ji pugeje. Padure nono kaidaga paru pugeje. Kodure ae pugeje. 
Boekare jorudure ji, rekodure pugeje. 

Nonore icare makore rekodaji, akore aregodu kaba, aregodu kaba! Apagudu kaba, apagudu kaba, apagudu kaba! 
Ure tuwuredo. Aiwore tuibagi tu... 
Akore imodukare awido! Apagudu kaba! Iwobewo aki. Imeduiawo aki. Imugawo aki! Imuguwo akabo! Iieduwo akabo! 
Icare ure tugeragu ji... 

Icare ure tuwairogu pemegado. Ure tuwairogu iado. 
Icare boecodure, dukeje icare ure tubarogu pemegado. Ure kaidaga airogu bu tuguda. Ure aiki bu okeaji. 
Akore ire pabarogu iado (Joruduwakare areduie ema duji). 
Icare ure tuwu apo nowu tubarogu keje. Dutabore icare ure boepa areduie ema duji. Dutabore icare nowu aredu jamedu jordiware imeduie ema duji. Nono eerdiware pui puibagi. Nonore icare emaragodure boeco jameduji pui. 
Dutabore icare kuiarure. Icare ure kuiarudo. 

Icare kuri buture. 
Boekare! Bure. 
Akore atudo iturato, itura tadare amugumode. Akiarigodumode ituraji dukeje amode aetoubo, atudo ipogurutoruto, atudo iwaraguruto. 
Akore kurodureboe jire akogwagere. 
Akore raru aka jire akogwagere. 
Akore tuguje jire akogwagere. 
Akore ki, oinore akiere. Ki, oinore akagarure. 
Icare uture toro iturato. 

Icare nowu aredu kuiarure pugeje. Icare kuiributure. 
A! Bure. 
Akore atudo iturato. Pobodori jire akogwagere. Otoe jire akogwagere. Pagaji, oturo, jire akogwagere, mici jire akogwagere, Makaorewu jire akogwagere, pogodawu jire akogwagere. Ak— jire akogwagere, apeo jire akogwagere. Oce jire akogwagere. 
Akore kado aka jire akogwagere. 
Akore jugo nure aki. Jugo, oinore akiere. Jugo, oinore akagarure. 
Icare uture toro iturato. 

Icare kujarure pugeje. Icare kuributure pugeje. 
Aiwore ji tu... A! Bure pugeje. 
Akore a! Atudo! Atudo iturato! 
Akore pobodori jire akogwagere. Akore mici jire akogwagere. 
Akore makaorewu jire akogwagere. 
Akore aigujo jire akogwagere. 
Akore tadari jire akogwagere. 
Akore jirireboe jire akogwagere. 
Akore pogodawu jire akogwagere. 
Akore otoe jire akogwagere. 
Akore juinure aki. Jui, oinore akiere. Jui, oinore akagarure.

Icare kuiarure pugeje. Icare kuributure. 
Aiwore ji. A! Bure pugeje. 
Akore atudo. Atudo kiaorewuto. Atudo ipogurutoruto. Atudo bokuto. 
Akore kumodoge eire akogwagere. 
Akore kogure eire akogwagere. 
Akore aokurewuge eire akogwagere. 
Akore bukenure aki. Buke, oinore akiere. Buke, oinore akagarure. 
Akore pana Bakororo, oinore akiere, oinore akagarure. 

Icare kuiarure pugeje. Icare kuributure. 
Aiwore ji bure. 
Akore atudo! Atudo iturato. Atudo bokuto. 
Akore kumodoge eire akogagere. 
Akore kogure eire akogwagere. 
Akore micege eire akogwahere. 
Akore apogonure aki. Apogo, oinore akiere. Apogo, oinore akagarure. 

Icare kuiarure pugeje. Kuributure. 
Aiwore ji, bure pugeje, mare bu pegare. Bu rakare. Bu kigadure, bu core, bu rakare. 
Akore atudo iturato. Raru aka jire akogwagere. Kurodureboe jire akogwagere. 
Akore iwenure aki. Iwe, oinore akiere. Iwe, oinore akagarure. 

Icare kuributure. 
Aiwore ji, bure pugeje. 
Akore atudo iturato. Kurodureboe jire akogwagere. Bokwado jire akogwagere. 
Akore raru jire akogwagere; mecegerogu jire akogwagere. 
Akore jukonure aki; Painure aki, Juko, oinore akiere. Pai, oinore akiere... 

Icare kuiarure pugeje. Icare kuributure. 
Aiwore ji, bure pugeje. Mare bure mido tu je. Bu kurikare. 
Akore atudo iturato. Kurodureboe jire akogwagere. 
Akore kumodoge eire akogwagere. 
Akore ak jire akogwagere. 
Akore okwarunure aki. Okwaru, oinore akiere. Okwaru, oinore akagarure. 

Icare kuiarure pugeje. Icare kuributure. 
Aiwore ji, bure. Mare bu rogure mido mido tu je. 
Akore atudo! Atudo iturato. 
Akore kurodureboe jire akogwagere. Kumodoge eire akogwagere. 
Akore moto tadare amedure. Moto tadare anudure. 
Akore Bokodori nure aki. Bokodori, oinore akiere. Bokodori, oinore akagarure. 

Icare kuiarure pugeje. Kuirbuture. 
Aiwore ji A! Emagare. Ewure. 
Akore tadudo! Tadudo bokuto. Tadudo ipogurutoruto. 
Akore kumodoge eire tagogwagere. 
Akore micege eire tagogwagere. 
Akore enokuridoge, oinore tagiere. Enokuridoge, oinore tagagarure. 

Icare kuiarure pugeje. Icare kuributure. 
Aiwore ji. A! Nowu icare okware bure, porore kororogodure. 
Akore atudo iturato. Boekwa jire aemrure ake bogai. Aemarure kumodoge ewogai. Nowuge eire akogwagere. 
Akore reanure aki rea, oinore akiere. Rea, oinore akagarure. 

Icare kuiarure pugeje. Icare kuributure. 
Aiwore ji nowu core. Core, bu rogure mido mido tu je. 
Akore atudo iturato. Kurodureboe jire akogwagere. Kumodoge eire akogwagere. 
Akore moto tadare anudure, moto tore aiarire. 
Akore Bokodori Corewu nure aki. Bokodori Corewu, oinore akiere, oinore akagarure... 

Icare kuiarure pugeje. Icare kuributure. 
Aiwore ji, bure. 
Akore atudo poboto. Roko jire akogwagere. Araru jire akogwagere. 
Akore jekujagurewu jire akogwagere. 
Akore orari jire akogwagere. 
Akore pobu jire akogwagere. 
Akore poru jire akogwagere. 
Akore okoge, jire akogwagere. 
Akore barubadu jire akogwagere. 
Akore ipienure aki. Ipie, oinore akiere. Ipie, oinore akagarure. 

Icare kuiarure pugeje. Kuributure. 
Aiwore ji, bure. 
Akore atudo iturato. 
Akore kurodureboe jire akogwagere. Apeo jire kogwagere. 
Akore moto tore aiari jeture, moto tadare anudure, paga okwai. 
Akore apunure aki. Apu, oinore akiere. Apu, oinore akagarure. 

Icare kuiarure pugeje. Kuributure. 
Aiwore ji, bure. 
Akore atudo iturato. Apeo jire akogwagere. Apeá jire akogwagere. 
Akore aká jire akogwagere. 
Akore i poro tadare amedure. 
Akore Jerigi poro tadare amedure, anudure. 
Akore mea, oinore akiere. Mea, oinore akagarure.

Icare kuiarure pugeje. Icare kuributure. 
Aiwore ji, bure. 
Akore atudo iturato. Kurodureboe jire akogwagere Raru aka jire akogwagere. Akore boeco jire amerure. Meri jire anudure. I poro tada, jerigi poro tadare amedure. 
Akore bakurenure aki. Bakure, oinore akiere. Bakure, oinore akagarure. 

Kuiarure pugeje. Kuirbuture. 
Aiwore ji, bure. Akore atudo iturato. Akore boekwa jire aemarure akerogu bogai, ake boebuturogu bogai. Boebutu jire akogwagere. Boebutu rogure ake rema. Boebutu kururogu jire akogwagere. 
Akore kurugonure aki. Kurugo, oinore akiere. Kurugo, oinore akagarure. 

Icare kuributure pugeje. Kuributure. 
Aiwore ji, bure pugeje. 
Akore a! Atudo boeto. Ak— jire akogwagere. 
Akore ciocio jire akogwagere. 
Akore kuo jire akogwagere. Akore boetorurogu tadare anudure. 
Akore amonure aki. Amo oinore akiere, oinore akagarure. 

Icare kuiarure pugeje. Icare kuributure. 
Aiwore ji a! Ewure. Emagare. 
Akore a! Tadudo iturato.
Akopre apoe ewogaire taemarure. Apoe eire tagogwagere. 
Akore moriboe, oinore tagiere. Moriboe, oinore tagagarure. 

Icare kuiarure pugeje. Kuributure. 
Aiwore ji. A! Bure. 
Akore atudo itoguruto. 
Akore kurodureboe jire kogwagere. Rie jire akogwagere. 
Akore ocebaka jire akogwagere. 
Akore itoguru tadare anudure.
Akore rienure aki. Rie, oinore akiere. Rie, oinore akagarure. 

Icare kuiarure pugeje. Kuributure. 
Aiwore ji. Bure. 
Akore atudo ipoguru toruto. Awaraji amerure. 
Akore kurodureboe jire akogwagere. Kiege barege eire akogwagere. 
Akore okwanure aki. Okwa, oinore akiere. Okwa, oinore akagarure. 

Icare kuiarure pugeje. Icare kuributure. 
Aiwore ji. Bure. 
Akore a! Atudo itoguruto Atudo ipogurutoruto. 
Akore kurodureboe jire akogwagere. 
Akore rucobo jire akogwagere. 
Akore moto tada anudure. Okwaru jar’ tadare anudu-ure. 
Akore ierarainure aki. Ierarai, oinore akiere. Ierarai, oinore akagarure. 

Icare kuiarure pugeje. Icare kuributure. 
Aiwore ji. A! Nowu bure pugeje. 
Akore atudo ipogurutoruto. Atudo kiaorewuto. 
Akore amo jire akogwagere. 
Akore kurugoe eire akogwagere. 
Akore baigigo jire akogwagere. 
Akore aimearewu, oinore akiere. Aimearewu, oinore akagarure. 

Icare kuiarure pugeje. Kuributure. 
Iwore ji, bure. 
Akore atudo ipogurutoruto. Atudo itoguruto. 
Akore kiwarewuge eire akogwagere. 
Akore amoe eire akogwagere. 
Akore kodokododoge eire akogwagere. 
Akore barakaia nure aki. Barakaia, oinore akiere. Barakaia, oinore akagarure. 

Kuiaruiare pueje. Kuributure. 
Aiwoe ji. A! Bure.
Akore a! Atudo ipogurutoruto. Atudo Kiaorewuto. 
Akore kiwarewu jire akogwagere. Amo jire akogwagere. Kurugoe eire akogwagere. Kodokododoge eire akogwagere. Curude eire akogwagere. 
Akore ieragadu, oinore akiere. Ieragadu, oinore akagarure. 

Icare kuiarure pugeje. Icare kuributure. 
Aiwore ei a! Ewure pugeje. 
Akore a! Tadudo Boegigudu kae, boejipa kae. Raru aka jire tagogwagere. Moto tada tanudure, moto tore taiarire. 
Akore kodokododoge, oinore tagiere. Kodokododoge, oinore tagagarure. 

Icare kuiarure pugeje. Icare kuributure. 
Aiwore ei a! Ewure pugeje. Mare nowuge etore. 
Akore tadudo boeto. Kurodureboe jire tagogwagere. Raru jire tagogwagere. Akore Jerigi poro tadare tanudure. I poro tadare tanudure. 
Akore kiwarewugenure tagi. Kiwarewuge, oinore tagiere, kiwarewuge, inore tagagarure. 

Icare kuiarure pugeje. Kuributure. 
Aiwore ji bure pugeje. Core. 
Akore atudo iturato. Kurodureboe jire tagogwagere. Akore meiawoe eire akogwagere. 
Akore meiao borirewuge eire akogwagere. 
Akore ipocerewu nure aki. Ipocerewu, oinore akiere. Ipocerewu, oinore akagarure. 

Icare kuiarure pugeje. Icare kuributure. 
Aiwore ji awu bure jamedu. 
Akore atudo iturato. 
Akore meadoge eire akogwagere. Akore apoe eire akogwagere. 
Akore meridabonure aki. Meridabo, oinore akiere. Meridabo, oinore akaarure. 

Icare kuiarure pugeje. Kuributure. 
Aiwore ji awu bure. 
Akore atudo iturato, atudo iturato. Kurodureboe jire akogwagere. 
Akore meadoge eire akogwagere. Kue eire akogwagere. Riwode eire akogwagere. Akore merirugonure aki. Merirugo, oinore akagarure. 

Icare kuributure pugeje. 
Aiwore ji awu bure. 
Akore atudo poboto. Paga p— jire amerure. Tubore eire akogwagere. Jekujagurewu jire akogwagere. Reko jire akogwagere. 
Akore bokwari nure aki. Bokwari, oinore akiere. Bokwari, oinore akagarure. 

Icare kuiarure pugeje. Kuributure. 
Aiwore ji awu bure pugeje. 
Akore atudo pagato. Paga jire amerure tubore ewogai. Paga jire aemarure jekujagurewu bogai. 
Akore moto tadare anudure. 
Akore jomonure aki. Jomo, oinore akiere, oinore akagarure. 

Icare kuiarure pugeje. Kuributure. 
Aiwore ji awu bure. 
Akore atudo iturato. Aemarudo boejipaji. Aemarudo boe okwaji, mea bogai. Meadoge eire akogwagere. Readoge eire akogwagere. Apoe eire ekogwagere. 
Akore aipoburewu nure aki. Aipoburewu, oinore akiere. Aipoburewu oinore akagarure. 

Icare kuiarure pugeje. Icare kuributure. 
Aiwore ji awu bure. 
Akore atudo iturato, atudo iturato. Itura tadare amugure. Jugo jire akogwagere, pobogo jire akogwagere, jui jire akogagere. 
Akore aigonure aki. Aigo, oinore akiere. Aigo, oinore akagarure. 

Icare kuiarure pugeje. Icare kuributure. 
Aiwore ji bure. 
Akore atudo iturato, atudo iturato. 
Akore ki jire kogwagere, buke jire akogwagere. 
Akore adugonure aki. Adugo, oinore akiere. Adugo, oinore akagarure. 

Icare kuiarure pugeje. Kuributure. 
Aiwore ji bure. 
Akore atudo iturato. Atudo poboto. 
Akore kiworo jire akogagere, raru jire akogwagere. 
Akore pobo tadare anudure, iare anudure boeki keje, iare anudure pobo tada. 
Akore okiwanure aki. Okiwa, oinore akiera. Okiwa, oinore akagarure. 

Icare kuiarure pugeje. Icare kuributure. 
Aiwore nowu icare bu bokware. Okware bure. Ierare bure, Bure bure. Bureko uporu bure. 
Utori bure. Pogodao bure. Aore agare. Jewia bure, joku bure. 
Icare ure utudo. 
Akore atudo. Woere amugure. 
Mano Kurirewu nure aki. Mano Kurirewu, oinore akiere. Mano Kurirewu oinore akagarure (Ar. Ceb.). 

Icare kuiarure pugeje. Icare kuributure. 
Aiwore ji ure nono tumeduiare pugeje. 
Akore atudo. Woere amugure woe. 
Tadugonure aki. Tadugo, oinore akiere. Tadugo, oinore akagarure. (Iwagudu Ceb. Etumana). 
Icare Kuiarure pugeje. Kuributure. 
Aiwore ji. Ure nono tumeduiare. 
Akore woere amugure woe. 
Aroia Kurirewu nure aki (Iwagudu Ceb. Tadugo uwie). 

Icare kuiarure pugeje. Kuributure. 
Aiwore ji ure tumeduia reore pugeje. 
Akore atudo. Woere amugure woe. 
Koge Ebowu, oinore akiere (Iwagudu Cob.). 

Icare kuiarure pugeje. Kuributure. 
Aiwore ji ure tumeduiare pugeje. 
Akore atudo. Woere amugure. Butoregadu (Iw. Cob.)nure aki. Butoregadu, oinore akiere. Butoregadu, oinore akagarure. 

Icare kuiarure pugeja. Kuributure. 
Aiwore ji: ure nono tumedage ereore. Akore atudo. Woere amugure woe. 
Kaborewu (Ar. Cob.)nure aki. Kaborewu,, oinore akiere. Kaborewu, oinore akagarure. 

Icare kuiarure pugeje. Kuributure. 
Aiwore ji ure nono tumedage ereore. 
Akore atudo. Woere amugure. 
Birimodonure aki (Ar. Cob.). 

Icare kuiarure pugeje. Icare kuributure. 
Aiwore ji. Akore atudo. Woere amugure. 
Akaruio Boroge (Ap. Ceb.)nure aki. Akaruio Boroge, oinore akiere. Akaruio Boroge, oinore akagarure. 

Icare kuiarure pugeje. Kuributure. 
Aiwore ji: ure tumedage ereore. 
Akore atudo. Woere amugure woe. Meregege (Ap. Cob.) oinore akiere, oinore akagarure. 

Icare kuiarure pugeje. Icare kuributure. 
Aiwore ji: ure tumedage ereore. 
Akore atudo. Woere amugure. 
Kuruguga (Ap. Cob.)nure aki. Kuruguga, oinore akiere. Kuruguga, oinore akagarure. 

Icare kuiarure pugeje. Kuributure. 
Aiwore ji ure tumedage ereore. 
Akore atudo. Woere amugure. 
Meriri Baru (Paiwedu)nure aki. Oinore akagarure. 

Icare kuiarure pugeje. Kuributure. Aiwore ji. Akore atudo. Woere amugure woe. 
Jerigi Otojiwu (O Ceraedu, Boro Ceraedu)nure aki. Jerigi Otojiwu, oinore akiere, oinore akagarure... 

Icare kuiarure pugeje. Kuributure. Aiwore ji ure tumedage ereore. 
Akore atudo. Woere amugure woe. 
Bokarebo (Bak. Ec. Uwie)nure aki. Bokarebo, oinore akiere, oinore akagarure. 

Icare kuributure pugeje. Kuributure. 
Aiwore ji ure tumedage ereore. 
Akore atudo. Woere amugure woe. 
Akaruio Bokodori (Bak. Ec. Cob.), oinore akiere, oinore akagarure. 

Icare kuiarure pugeje. Icare kuributure. 
Aiwore ji ure tumedage ereore. 
Akore atudo. Woere amugure woe. 
Baadojeba Magurere (Kaigu bok. Ec. Cob), oinore akiere, oinore akagarure. 

Icare kuiarure pugeja. Icare kuributure. 
Aiwore ji ure tumedage ereore. 
Akore atudo. Woere amugure. 
Imorio (Bok Ec. Cob umana), oinore akagarure. 

Icare kuiarure pugeje. Kuributure. 
Aiwore ji ure tumedage ereore. 
Akore atudo. Wpoere amugure woe. 
Bokodoribaru (Bok. Ec. Cob. Uwie)nure aki. Bokodoribaru, oinore akiere, oinore akagarure. 

Icare kuiarure pugeje. Kuributure. 
Aiwore ji ure tumedage ereore. 
Akore atudo. Woere amugure. 
Poruiepa (Bok. Ec. Boiad.)nure aki. Poruiepa, oinore akiere, oinore akagarure. 

Icare kuiarure pugeje. Kuributure. 
Aiwore ji. Akore atudo. Woere amugure. 
Barogo Bororo (Bak. Ec. Boiad. Uwie), oinore akiere, oinore akagarure. 

Icare kuiarure pugeje. Kuributure. 
Aiwore ji ure tumedage ereore. 
Akore atudo. Woere amugure. 
Barameri (Bok Ec. Boiad. Etuwie), oinore akiere, oinore akagarure. 

Icare kuiarure pugeje. Kuributure. 
Aiwore ji ure tumedage ereore. 
Akore atudo. Woere amugure woe. 
Arogiarewu (Bok Ec. Boeupo kejewu), oinore akiere, oinoire akagarure. 

Icare kuiarure pugeje. Kuributure. 
Aiwore ji ure nono tumedagere. 
Akore atudo. Woere amugure. 
Inokuri (Bok. Ec. Ceb)nure aki. Inokuri, oinore akiere, oinore akagarure. 

Icare kuiarure pugeje. Kuributure. 
Aiwore ji ure nono tumedagere. 
Akore atudo. Woere amugure woe. 
Torobaru (Kie Cob.), oinore akiere, oinore akagarure. 

Icare kuiarure pugeje. Icare kuributure. 
Aiwore ji ure nono tumedagere. 
Akore atudo. Woere amugure woe. 
Kudoro (Kie Boiad.), oinore akiere, oinore akagarure. 

Icare kuiarure pugeje. Kuributure. 
Aiwore ji ure nono tumedagere. 
Akore atudo. Woere amugure woe. 
Uwaborewu (Bad. Cob.), oinore akiere, oinore akagarure. 

Icare kuributure pugeje. 
Aiwore ji ure tumedage ereore. 
Akore; Atudo. Woere amugure woe. 
Oca Kudurewu (Ecerae), oinore akiere, oinore akagarure. 

Icare kuiarre pugeje. Kuributure. 
Aiwore ji ure nono tumedagere. 
Akore atudo. Woere amugure woe. 
Bakorokudu (Bad. Boiad.), oinore akiere, oinore akagarure. 

Icare kuiarre pugeje. Kuributure. 
Aiwore ji ure nono tumedagere. 
Akore atudo. Woere amugure woe. 
Arua (Bad. Ceb), oinore akiere, oinore akagarure. 

Icare kuiarure pugeje. Kuributure. 
Aowore ji ure tumedage ereore. 
Akore atudo. Woere amugure woe. 
Ikuira (Bad. Ceb. Etuwie), oinore akiere, oinore akagarure. 

Du kodire, Meriri Poro koiare ure Boe eiegi. Meriri Poro koiare ure Boe eie bu Boe ewugeje. Ure barege eie bu barege ewugeje. 

Jerigi Otojiwu jire Boere ciegi. 
Jerigi Otogiwu ocagodure, akore ps ps ps ps! Boe ewogai. Mare Boe enojagodukare. 
Kiarigodure tu Kiarigodure Boe ewogai.

Barogwa kododure, ocagodure pugeje. Biapagare. Boe enojagodukare. 
Barogwa kododure pugeje, ocagodure pugeje, biapagare, Boe enojagodukare. 
Barogwa kododure pugeje, ocagodure pugeje, biapagare, Boe enojagodukare. 

Nonore icare akore o! Boe enoiogwari kuri rabora woe! Boe eno bokudururu kurirabora woe! O! Kaiba Boe ekodure? OM! 
Icare barogwa kododure, ocagodure pugeje. Biapagare. Okeare pugeje, akore oM...! Wo...! Arodu kaire? 
Oinore Jerigi Otojiwu akore. 
Icare barogwa kododure, ocagodure pugeje, biapagare... O! Boe enojagodukare. 

Icare barogwa kododure pugeje, icare ocagodure pugeje. 
A! Dukeje icare Boe enojagodure. Boe egore gi gi gi gigi gigi! Ba okwa jameduji. 
Dukeje ure tuiebu ta! Tuwai piji, ure tuiemaedo tu... Boe bokware. Jordukare cewu ocare ino boeji. 

Icare jekarere, mearudure Boe enojaji, kodi icare jekarere. 
Oinore rore! Kodo woje tuiegare tabo. Aiwore. Ure tuiemaedo tuiegare tabo. Icare ure Boe enojago, kodire icare jekarere. 

Icare barogwa kododure pugeje, ocagodure pugeje. 
Há! Há! Boe enojagodure pugeje gi gi gigi gigi! 
Ca! Barogwa kododure pugeje. A! Boe enojagodure pugeje; gi gi gigi gigi! Ba okwa jameduji. 

Ure tuiebu ta...! Ure tuiemaedo, jordukare boeji. 
Ure turemo tuwaito pugeje. Jekarere pudui! 
Icare barogwa kododure pugeje. Ocagodure pugeje. 
A! Boe enojagodure pugeje: gigi gigi! 
Ure tuiebu ta! Ure tuiemaedo boe bokware. O! Boekare. Boe bokware. 

Barogwa kododure pugeje, ocagodure pugeje. Boe enojagodure pugeje: gigi gigi! 
Ure tuiebu ta! Ure tuiemaedo. Há! Há! Icare jordure baiji. Oinore bai gigadure ba okwaji! 
A! Ure tugeragu jorubea paruji, kodo tabo ba oiado. Ure kodo baado, ure tumugudo keje, ure joru mugudo tuiogorai, tuwo towarudo. 

Icare barogwa kododure pugeje, ocagodure pugeje. 
Boe enojagodure. Ure tuiebu. Há! Há! Oinore bai gigadure ba okwaji! 
Ure tugeragu joru ji ta! Ure tugeragu tugudawu kodoji, kodo tabo ba oiada; ure nowu kodo bu, ure nowu jorugo, upagare Boe etaregodumode du bogai. Boe bokware. 

Barogwa kododure pugeje. Ocagodure Boe ewogai pugeje. A! Boe enojagodure gigi gigi gigi! Ure tuiebu, oinore bai gigadure ba okwaji! 
Ure tugeragu tugudawu kododji, ure tugeragu joru ji, ure baado ba oiadoda. 

Dukeje icare ia imedu aregodure. 
Akore akaregodure? 
Akore u! Itaregodu! 
Akore bokarebo (Bak. Ec. Etuwie) imire iro oino. Bokarebo, imire irtaregodure. 
Akore u! Akowarudo. 
Akore amugudo, amugudo, amugudo! 

Icare boecodure pugeje. Barogwa kododure. Ocagodure pugeje. A! Boe enojagodure pugeje gigi gigi! Ba okwa jameduji. 
Ure tugeragu tugudawu kodoji, joru ji, kodo tabo ba oiado. Ure bado tu ba oiadoda... 
Cewu aregodurewu aregodure, akore itaregodu! 
Akore a! Akaregodure? Amugudo. 
Dukeje icare ia imedu aregodure pugeje, akore itaregodu! Iwo itawarudore iro oino. 
Akore u! Akowarudo, akowarudo, akowarudo. Amugudo, amugudo, amugudo. 
Ure tumugudo tu...! 
Akore akaruio Bokodori (Bak. Ec.) imire iro oino, Akaruio Bokodori imire itaregodure. 

Boecodure pugeje. Barogwa kododure. Ocagodure pugeje. 
A! Boe enojagodure gigi gigi gigi! Ba okwaji. 
Ure tuiebu tugudawu kodo tabo, joru tabo. Mugure tu... Dukeje icare ia imedu aregodure pugeje. 
Akore itaregodure. Iwo itowarudore iro oino. 
Akore magurere (Bok. Ec. Cob) imire iro oino. Magurere imire itaregodure. 
 Jerigi Otogiwu akore oM Om Om! Ema rugadu, ema rugadu, ema rugadu! 

Icare boecodure pugeje. Barogwa kododure, ocagodure pugeje. 
Boe enojagodure gigi gigi gigi! 
Ure tuiebu, aiwore: oinore bai gigadure ba okwa ji! 
Ure tugeragu tugudawu kodo ji, ure tugeragu joru ji, ure bu ba oiadoda. 
Ure jorugo tu, dukeje icare ia imedu aregodure, akore itaregodu, iwo itowarudore iro oino. 
Akore Imorio (Bok. Ec. Cob.) imire iro oino. Imorio imire itaregodure. 

Boecodure pugeje, barogwa kododure, ocagodurepugeje. 
Boe enojagodure: gigi gigi gigi! 
Ure tuiebu. Oinore bai gigadure ba okwa ji! 
Ure tugeragu tugudawu kodoji, ure tugeragu joru ji tu... Mugure tu je, dukejere icare ia imedu aregodure. Akore itaregodure. Iwo itowarudore iro oino. 
Akore bokodoribaru (Bok Ec. Cob) imire iro oino. Bokodoribaru imire itaregodure... 

Icare boecodure pugeje, barogwa kododure, ocagodure pugeje. 
Ure tuiebu oinore bai gigadure ba okwa ji! 
Dukeje ia imedu aregodure, akore itaregodu. Iwo itowarudore iro oino. 
Akore poruiepa (Bok Ec. Boiad.) imire iro oino. Poruiepa imire itaregodure. 

Boecodure pugeje, Barogwa kododure, ocagodure pugeje. 
A! Boe enojagodure pugeje: gigi gigi gigi! 
Ure tuiebu ta! Ure tugeragu tugudawu kodoji, joru ji, ure baado. 
Ure jorugo, icare ia imedu aregodure. Akore itaregodu. Iwo itowarudore iro oino. 

Boecodure pugeje, barogwa kododure, ocagodure. 
Boe enojagodure: gigi gigi gigi! 
Kodo kuri. Ure tuiebu. Aiwore a! Oinore bai gigadure ba kwaji! 
Ure tugeragu tugudawu kodoji, ure tugeragu joru ji, ure tugudawu kodo baado, ure jorugo tu... Mugure tu... Je, dukeje icare ia imedu aregodure. 
Akore itaregodu! Iwo itowarudore iro oino. 
Akore baramere (Bok. Ec. Upo kejewu) imire iro oino. Baramere imire itaregodure. 

Boecodure pugeje, barogwa kododure, ocagodure pugeje. 
Boe enojagodure: gigi gigi gigi! 
Ure tuiebu. A! Oinore bai gigadure ba okwaji! Wo...! 
Ure tugeregu tugudawu kodoji, joru ji, ure tugudawu kodo baado, ure jorugo. 
Dukeje icare ia imedu aregodure, akore itaregodu! Iwo itowarudore iro oino. 
Akore aromerere (Bok. Ec. Ceb.) imire itaregodure. Aromerere imire itaregodure. 

Icare boecodure pugeje, barogwa kododure. 
Ocagodure, ure tuiebu. A! Oinore bai gigadure ba okwaji! 
Icare ure tugeragu tugudawu kodoji. Ure tugeragu joru ji. Ure baado, ure jorugo. 
Dukeje icare ia imedu aregodure, akore itaregodu. Iwo itowarudore iro oino. 
Akore inokuri (Bok. Ec. Ceb.) imire iro oino. Inokuri imire itaregodure iro oino.

Icare boecodure, barogwa kododure, ocagodure. 
Boe enojagodure: gigi gigi! 
Ure tuiebu oinore bai gigadure ba okwaji! 
Ure tugeragu tugudawu kodoji, ure tugeragu joru ji, ure baado tu ba oiadoda. Ure jorugo tu... 
Dukeje icare ia imedu aregodure. Akore itaregodu. Iwo itowarudore iro oino. 
Akore torobaru (Kie Kuj.) imire iro oino, imire itaregodure. 

Boecodure pugeje, barogwa kododure, ocagodure. Boe enojagodure: gigi gigi gigi! Ure tuiebu: oinore bai gigadure! 
Ure tugeragu tugudawu kodoji, ure tugeragu joru ji ta! Kodo tabo ba oiado. Ure tugudawu kodo baado. Ure jorugo. 
Icare ia imedu aregodure, akore itaregodu. Iwo itowarudore iro oino. 
Akore kudoro (Kie Boiad.) imire iro oino. Kudoro imire itaregodure. 

Boecodure pugeje, barogwa kododure; ocagodure. Boe egore gigi gigi gigi! 
Ure tuiebu ta! Aiwore tu... Oinore bai gigadure ba okwaji! Wo! 
Ure tugeragu tugudawu kodoji, joru ji ta! Kodo tabo ba oiado. 
Dukeje icare ia imedu aregodure. Akore itaregodu! Iwo itowarudore iro oino. 
Akore ki Bakororo (Kie Ceb.) imire iro oino. Ki Bakororo imire itaregodure. 

Boecodure, barogwa kododure; ocagodure. Boe enojagodure. 
Ure tuiebu, aiwore oinore bai gigadure ba okwaji! 
Ure tugeragu tugudawu kodoji, ure tugeragu joru ji, kodo tabo ba oiado. Ure tugudawu kodo bu tu... Ure jorugo tu... 
Dukeje icare ia imedu aregodure. Akore itaregodu! Iwo itowarudore iro oino. 
Akore uwaborewu (Bad. Cob) imire iro oino. Uwaborewu imire itaregodure. 

Boecodure pugeje, barogwa kododure; ocagodure pugeje. Boe enojagodure gigi gigi gigi! Ba okwaji. 
Ure tuiebu. Aiwore tu... Oinore bai gigadure ba okwaji! 
Ure tugeragu tugudawu kodoji, ure tugeragu joru ji, kodo tabo ba oiado. Ure bado. Ure jorugo. Dukeje icare ia imedu aregodure, akore itaregodu! Iwo itowarudore iro oino. 
Akore oca Kudurewu (Bad. Cob) imire iro oino. Oca Kudurewu imire itaregodure. 

Boecodure pugeje, barogwa kododure; ocagodure. Boe enojagodure: gigi gigi gigi! 
Ure tuiebu, aiwore oinore bai gigadure ba okwaji! 
Ure tugeragu tugudawu kodoji, ure tugeragu joru ji, kodo tabo ba oiado. Ure bado, ure jorugo. Dukeje icare ia imedu aregodure, akore itaregodu! Iwo itowarudore iro oino. 
Akore arua (Bad. Ceb.) imire iro oino. Arua imire itaregodure. 

Boecodure pugeje, barogwa kododure; ocagodure. Boe enojagodure gigi gigi gigi! 
Ure tuiebu ta! Aiwore oinore bai gigadure ba okwaji. 
Ure tugeragu tugudawo kodoji, joru ji tu! Ure tugudawu kodo bado, ure jorugo tu... 
Dukeje ia imedu aregodure, akore itaregodu! Iwo itowarudore iro oino. 
Akore bakorokudu (Bad. Boiad.) imire iro oino. Bakorokudu imire itaregodure. 

Boecodure, barogwa kododure; ocagodure. Boe enojagodure: gigi gigi gigi! Ba okwaji. 
Ure tuiebu, aiwore tu... Oinore bai gigadure ba okwaji! 
Ure tugeragu tugudawu kodoji ta! Ure tugerago joru ji tu... Kodo tabo ba oiado. Ure bado. Ure jorugo. Dukeje icare ia imedu aregodure. 
Akore ikuira (Bad. Ceb.) imire itaregodure. Ikuira imire iro oino. 

Boecodure, barogwa kododure; ocagodure. Boe enojagodure: gigi gigi gigi! 
Ure tuiebu, aiwore tu Oinore bai gigadure ba okwaji! 
Ure tugeragu tugudawu kodoji ta! Ure tugeragu joru ji ta! Kodo tabo ba oiado. Ure tugudawu kodo baado. Ure jorugo tu. 
Dukeje icare ia imedu aregodure, akore itaregodu! Iwo itowarudore iro oino. 
Akore Mano Kurirewu (Ar. Ceb) imire iro oino. Mano Kurirewu imire itaregodure. 

Icare boecodure, barogwa kododure; ocagodure. Boe enojagodure: gigi gigi gigi! 
Ure tuiebu ta! Aiwore oinore bai gigadure ba okwaji! 
Ure tugeragu tugudawu kodoji, ure tugeragu joriji ta! Kodo tabo, ure bu ba oiadoda, ure jorugo tu... Dukeje icare ia imedu aregodure, akore itaregodu! Iwo itowarudore iro oino. 
Akore Tadugo (Iw. Ceb.) oinore ikiere. Tadugo, oinore itagarure. Tadugo imire itaregodure. 

Boecodure, barogwa kododure; ocagodure pugeje. Boe enojagodure: gigi gigi gigi! 
Ure tuiebu, aiwore oinore bai gigadure ba okwaji! 
Ure tugeragu tugudawu kododji tu... Ure tugeragu joru ji tu... Kodo tabo ba oiado. Ure bado tu... Ure jorugo tu... Dukeje icare ia imedu aregodure, akore itaregodu! Iwo itowarudore iro oino. 
Akore aroia Kurirewu (Iw. Boiad.) oinore ikiere, oinore itagarure. Aroia Kurirewu imire itaregodure. 

Boecodure pugeje, barogwa kododure; ocagodure. Boe enojagodure: gigi gigi gigi! 
Ure tuiebu ta! Aiwore oinore bai gigadure ba okwa ji! 
Ure tugeragu tugudawu kodoji ta! Joru ji ta! Kodo tabo, ure baado ba oiadoda, ure jorugo tu... 
Dukeje icare ia imedu aregodure, akore itaregodu! Iwo itowarudore iro oino. 
Akore koge Ebowu (Iw. Cob.) imire iro oino. 

Boecodure, barogwa kododure; ocagodure. Boe enojagodure: gigi gigi gigi! 
Ure tuiebu, aiwore oinore bai gigadure ba okwaji! 
Ure tugeragu tugudawu kododji tu... Ure tugeragu joru ji tu... Ure tugudawu kodo bado tu... Ure jorugo tu... Dukeje icare ia imedu aregodure, akore itaregodu! Iwo itowarudore iro oino. 
Akore butoregadu (Iw. Cob.) imire iro oino. Butoregadu imire itaregodure. 

Boecodure, barogwa kododure; ocagodure. Boe enojagodure gigi gigi gigi! Ba okwaji. 
Ure tuiebu ta! Oinore bai gigadure ba okwaji! 
Ure tugeragu tugudawu kodoji ta! Ure tugeragu joru ji ta! Kodo tabo ba oiado. Ure jorugo tu... Dukeje icare ia imedu aregodure. 
Akore kaborewu (Ar. Cob.) imire iro oino. Kaborewu imire itaregodure. 

Boecodure, barogwa kododure; ocagodure. Boe enojagodure gigi gigi gigi! Ba okwaji. 
Ure tuiebu ta! Aiwore oinore bai gigadure ba okwaji! 
Ure tugeragu tugudawu kodo roguji, joru ji ta! Kodo tabo ba oiado, ure tugudawu kodo bado tu... Ure jorugo tu... Dukeje icare ia imedu aregodure, akore itaregodu! Iwo itowarudore iro oino. 
Akore Birimodo (Ar. Cob.) imire iro oino. Birimodo imire itaregodure. 

Boecodure, barogwa kododure; ocagodure pugeje. Boe enojagodure: gigi gigi gigi! Ba okwaji. 
Ure tuiebu ta! Aiwore oinore bai gigadure ba okwaji! 
Ure tugeragu tugudawu kodoji ta! Ure tugeragu joru ji ta! Ure tugudawu kodo bado tu... Ure jorugo tu... Dukeje icare ia imedu aregodure, akore itaregodu! Iwo itowarudore iro oino. 
Akore akaruio Boroge (Ap. Ceb) imire iro oino. Akaruio Boroge imire itaregodure. 

Boecodure, barogwa kododure; ocagodure. Boe enojagodure: gigi gigi gigi! Ba okwaji. 
Ure tuiebu ta! Aiwore oinore bai gigadure ba okwaji! 
Ure tugeragu tugudawu kodoji tu... Ure tugeragu joru ji tu... Kodo tabo ba oiado. Ure bado tu... Ure jorugo tu... Dukeje icare ia imedu aregodure, akore itaregodu! Iwo itowarudore iro oino. 
Akore meregege (Ap. Boiad.) imire iro oino. Meregege imire itaregodure. 

Boecodure, barogwa kododure; ocagodure. Boe enojagodure gigi gigi gigi! Ba okwaji. 
Ure tuiebu. Aiwore oinore bai gigadure ba okwaji! 
Ure tugeragu tugudawu kodoji tu... Ure tugeragu joru ji tu... Ure tugudawu kodo bado tu... Urejorugo tu... Dukeje icare ia imedu aregodure, akore itaregodu! Iwo itowarudore iro oino. 
Akore Kuruguga (Ap. Cob.) imire iro oino. Kuruguga imire itaregodure. 

Boecodure, barogwa kododure; ocagodure. Boe enojagodure: gigi gigi gigi! 
Ure tuiebu, aiwore: oinore bai gigadure ba okwaji! 
Ure tugeragu tugudawu kodaji ta! Ure tugeragu joru ji ta! Ure tugudawu kodo bado tu... Ba oiadoda. Ure jorugo tu... 
Dukeje icare ia imedu aregodure, akore itaregodu! Iwo itowarudore iro oino. 
Akore mariri Baru (Paiwedu) oinore ikiere. Meriri Baru imire itaregodure. 

Jerigi Otojiwu o Boe boekorikare ei. Emagere ewu bokware. Enogwa bu bokware; ekera, ewure bu bokware; etoborora bu bokware. 

Icare eture. Mariri Poro uwarudure, uture towuge ebo. Ere tudo pui, ere tudo Jerigi Otojiwu ogei. Ere tumagu puai. 

Icare eture. Ekodure jii... Ere baado tu baado tu... Baado tu... Tugodui, awu tuge batata do mato ji, awu tuge kurodureboeji, awu tuge motoreji, , awu tuge oceji, awu tuge noji, tuge rumagaji, tuge manoji. 

Icare etaregodure Bakurebo okwato. Icare ere kowai bure tugu, erudure to. Icare ure tugado ebo, buture ebo poboto po! Jeture cobugiwuge etao kororogodure, jeture cebegiwuge etao gigirire. 

Icare ere tudawuje piji boeki kae. 
Icare ere marido bu pobo kajeje pugeje, ere arego bakowuto. Icare eture ji. 
Kodure puregodajiwuge emearudure pu okwa bataru ji. 
Kodo jice etododaiwuge emearudukare pu okwa bataru ji tu tu tu jii toro. 

Icare eiore bakowuto. Icare mearudure pu okwa bataru jiwuge eture puregodaji toro bato, puregodaji, puregodaji. 
Awu paobe ekodo jeto awu mototo. Icare etaregodure. Etaregodure taci! 

Icare awu kodure Bakurebo jipagiwuge ekodure toro nowu pobo jipagi Ere baado tu tu tu je. Duwuge enogwagere poruruji: kudu kigadure, pemegare. 

Ekodure, ekodure, ekodure, icare etaregodure nowu Bakurebo uta kae. 
Icare barogwa kododure. Meri jeture pagaia keje dukeje icare kuruguga akogodure, akore psiu! Psiu! 
Icare Birimodo aiwore toro baruto, jordure ji, akore wo! Boeia oiaga manorewu tawuje iwaiga oto kae! 

Dukeje icare cewu kuruguga oiagare tuarawuje. Ure turawuje awu badojebage etae, tugarege etae, nowu Birimodo ae. 
Dure ewaiga aokejewu rema, tuiamedu tabo. 

Icare ere turawuje nowu Cuiabá aoto. Icare ere turawuje nowu Cuiabá joki pugeje, nowu Kujibo paru kae. Etaregodure paru kae. 

Baadojeba kodure boeto ji. Icare jorudure kaiaji. Ure taredo poboto co! Koda piji. Kaiakare ema pugeje. Barogonure ema. Okiwanure ema. 

Ure Bakure Enogwari to ji.
Akore kujibo tadaiana Mamuiawu ge ekaiare okiwado pudumi. 
Kujibo tadaiana Mamuiawu ge ekaia iwodorire inogigido pudumi.

Aiwore nowu je kejewure taiado oino gu je. 
Akore kujibo tadaiana Mamuiawu ge ekaia jebirire merudo pudumi. 
Kujibo tadaiana Mamuiawu ge ekaiwarare inorubodo pudumi.
Kujibo tadaiana Mamuiawu ge ekuikare uwaedo pudumi. 

Aiwore pugeje, jordure ba kodure guru guru guru. Ure rucado pudumi. 
Aiwore bapo padure. 
Akore kujibo tadaiana Mamuiawu ge etarorore ruçado pudumi.
Kujibo tadaiana Mamuiawu ge ewabore kuodo pudumi. 

Aiwore pugeje jordure meruji, ure towubo kugaru kajeje. 
Kore aroe Meru cere roga mato oiwara cigawu du aregodure tuia kugarubo enojogireroga mato mamuia. Aroe Kurio (Aije) cere roga mato ako cigawu du aregodure tuia orowaribo enojogireroga mato mamuia. 
Arowe kudobo cereroga mato upara cigawu du aregodure tuia Jerigi enoiogireroga mato mamuiawu. 
Aroe Turubare cere roga mato oto kuruwaia aregodure tuia padaro enojogireroga mato mamuia.
Arowe Irui cere roga mato upara ikuierewu aregodure tuia iwodu eno Jogireroga mato mamuia.
Arowe Keiagu cere roga mato upara cigawu du aregodure tuia metoro enoiogireroga. 
Arowe Kerekere cere roga mato ekeno jaruru aregodure tuia aroweri enojogireroga mato mamuia. 
Arowe Bakure cere roga mato ewure jaruru aregodure ikaia parugajeje he Oe he Oe! 
Imarugo ka ipagudu rakado arowe akuru aregodu iwai okwaiari, he Oe, he Oe! 
Imarugo ka ipagudu rakado arowe akuru jaruru aregodu iwai okwaiari, he Oe, he Oe! OK. Imarugo ka ipagudu rakado arowe akuru jaruru aregodu iwai okwaiari, he Oe, he Oe.

Icare Jerigi Otojiwu, Meriri Poro, eture Boe ebo pugeje. Ewarudure Boe ebo pugeje. 
Ekodure Boe ebo, ere tumugudo Boe ebo. 
Icare ere Aroe Enogwage parudo. 
Egore bororoto! Bororoto! 
Egore iro butudo bororoto! 
Egore iro kugu butudo bororoto! 
Egore iro kuru butudo bororoto! 
Egore iro ami butudo bororoto...! 
Egore iro toru butudo bororoto...! 
Ere iogwarido wo! 

Boe eke paru boeto jiwu reno pugeje. 
Mare Boe eigoia karega Boere tumearudae tawuje, dukarega. Pemo koiare ure Boe emearudae tawuje, durekodajire Boe eture, durekodajire Boe emagore. 

Icare barogwa kododure, icare Kitoria (Birimodo) akore meriri Baru, pawo pabemegado. 
Meriri Baru akore u! Pawo pabemegado. 
Kitoria akore paduwo bato. 
Akore u! Paduwo bato. 

Icare ere tuiejiwudo. Meriri Barure tuiejiwudo, Kitoriare tuiejiwudo. Kitoriare togwa codo, Meriri Barure togwa codo. Tuiedaga kuido okwa co jire Meriri Barure ro oino. 
Kitoriare taipodo. Ure taipo okwa codo tuiedaga nabure okwa coji.
Meriri Barure taipodo. Ure togwa codo, tuiedaga kuido okwa coji. 
Kitoriare kiogoaro ukigarewu mugudo tuwugeje. Ure kuruguga oiaga bu okea keje. 
Meriri Porore kuido oburugo tugu taipoto, kiogoaroto. 

Icare Kitoria uture baito. Kodure Ecerae ewaiporo kae. Ure tubujodo tuku! Ecerae ewaiporoto, icare akogodure, akore Om Om Om... Ure tuiodo nowu baiporo keje gogo gogo gogo! Tago tabo Om Om Om... Kodure Ecerae enogwaji. Kodure Ecerae etoiagi jii... Tumuga kae. Ure tumugudo tumuga keje, akogodure pugeje. Ure torodo gogo gogo, akore Om Om Om... Tui tumugudo dutabo. 

Meriri Baru uture baito pugeje, kodure baito Tugarege ewaiporo kae. Ure tubujodo pugeje tuku! Tugarege tuwaiporo keje. Akogodure pugeje Om Om Om Ure turagojedo taci! Ure tumugudo tu... Nono baiporo keje. Akogodure pugeje Om Om Om... Ure turagojedo taci! Ure tumugudo tu... Nono baiporo keje. Dukeje ure turagojedo taci! Ure tumugudo nowu tumeduia jokorato. 

Icare Boe ewarudure pugeje. Eture pugeje. Ekodure jii je. Ere baado pugeje. Ere tubemegado pugeje. Ecewu togwa kodaji rugadu enogwa kodure. Ere nowu toroe tugu pudui pugeje. Ere tudo nono pureore pugeje. 
Icare eture baito pugeje. Nowu Kitoria kodo tugodaji, Ecerae ewai poroto, Ecerae enogwaji, Ecerae etoiagi, tumuga kae pugeje. 
Meriri Baru kodure tugodaji pugeje, ure tubujodo baiporo keje pugeje, ure tumugudo tu... Icare ure turagojedo cai! Pugeje. Ure tumugudo tu... Nowu tumeduia jokorato. 
Due keje icare nuwu Tugarege emagogodure pui, egore inoba pagagomode pagimejeragei? 
Egore pagagkarae Baitogogo, Baitogogo, oino Kitoriaji? 
Egore pagagokarae Baiporo, Baiporo, oino Meriri Baruji.
Egore eie rugadu Reno, etagaru rugadu reno! 
Ere iogwarido ei, egore wo! 

Icare nowu Kaigu makogodure, akore tagire tare iro kuru jodo atugoie ewugeje toro! 
Tagire tare iro kuru jodo enawu ie ewugeje toro! 
Tagire tare iro kuru jodo uruguie ewugeje toro! 
Tagire tare iro kuru jodo akirie ewugeje toro! 
Tagire tare iro kuru jodo oiagaie ewugeje toro! 
Tagire tare iro kuru jodo ukigaie ewugeje toro! 
Ewugeje toro...! 
Ere iogwarido wo! 
Nonore erore boeto ji, nowu ciegi dukeje. Icare erore tuginoi oino pugeje. 

Icare ewarudure pugeje, emerure pugeje. Ekodo jii... Icare ere baado. 
Ere boe parudo pugeje. Ere tugera bu Baitogogo ao keje, egore Aroe enogwageiagu tuge iro kuguji, aroe enogwaeiagu tuge kuo kuguji. 
Icare akore Bororo to! Bororo to! Iro kuguia girori rakare bororo to! Kuobo kuguia bururi rakare bororo to! Kuo kuguia kaduru rakare bororo to! 
Ere iogwartido wo! 

Icare barogwa kododure. Emagore iparei, ipare etuwo kaidaga kae, tuwo reruia tawuje, tuwo ipare ereru parudo, tuwo jure parudo, ipare ereruwo bororoji. 
Icare eture kaidaga kae. Etaregodure tabo; ere bu puwugeje, ere kogudo taogajeje. 
Icare eture bororoji. Ere iogwearido, egore wo! Tudui nowu bororojitu tabo. 

Nowu bororo iere Ecerae Awororo (mugure toro Corumbá oino mato)
Icare ererugodure, egore wo! Wo...! Wo! Wo! Wo! Wo! Wo! Wo! 
Egore aki pugeje, aki pugeje! Puibagi, puibagi, jiietagedu kae. 
Etagedu keje, egore wo! 
Icá, akedure tu.

Mare baporogu tabo karega. Baporogu bokware. 
Papo kurirewu bokware. Tugera bai, tugera raru tabore ererure. Ekedure tu oino ji. 
Akedure, ere iogwarido nono wo! 
Icare akedure. 
Agora acabou. 

Icare bocodure pugeje. Barogwa kododure. Nonore icare ewarudure pugeje. 
Egore Kodire inagoino tagae...! Kodire iwadarurino tagae! Kodire boedino tagae! 
Care padumode pugeje! Icare pawarudumode pugeje! Taemaru pemegado! Taemaru butudugo! Tagaiwo pemegado! Tagaiwo butugudo! Tagaiwo pemegado tardure jiboerogu boeji: page roguji, pagoroe roguji. Oino. 
Icare eture. Erore taci! Cai tudure kodi. 
A’ foram embora. Sumiram, indo embora. 

Icare ekodure, dukejere icare Aroia Kurirewu enomearudure kidoguru jerimagaji.
Akore jerimagare toro (oino Butoregaduji)
Butoregadu akore u! Padure ikajeje. 
Akore akado toro bogai. 
Aroia Kurirewu akore emareo! 
Ure tugeragu ji, akore u! Kabobaba? 
Dukeje icare nowu kidoguru makore, akore boe kodiboe imi karega. Boe enoroe imi. 
Akore kido kuru, oinore Boe emagore ii. 
Aroia Kurirewu akore Om Om Om! Imire itonagodo ai, imire itonagodo ai, imire itonagodo ai! 
Icare ere jodo tuwugeje. Boekaare. Pemega jokodukaare. Bekurure mare kuru ierikare. 
Akore Butoregaduji arokagado ji ka! 
Akore ure turugadu, mare kuru ierikare. Jirire ure turugadu, mare kuru ierikae. 

Icare boecodure. Barogwa kododure, icare eewadodure. Aroia Kurirewu uwadodure, Butoregadu uwadodure. Kaborewu uwadodure, Birimodo uwadodure, Akaruio Boroge uwadodure, Kuruguga akogodure, Meriri Baru uwadodure.
Icare padumode pugeje. Taerudumode jiboe tagududo puwogai, tamagodo puwogai. Icare padumode pugeje. 

Icare eture. Ekodo jii... Boekare! Meriri Baru aregodure etogi, akore itogeadure ji. 
Iça! Tugarege erudui kidoguru jitu reno. Tugarege eerudui kidoguru remawu jitu reno.
Nowu boeto jiwu kidoguru rema, ema karega. Nowu boiwu ema remawu rema. Nowu icare Boe enoroe rema tuiamedu tabo. 

Meriri Barure nowu kidogure bu tuie kajeje tai! Ure oto bigodudo puibiji. Ure oto aiado tuie kodu keje puibiji, tuiedaga pai oji. 
Akaruio Boroge akore imi pugeje! 
Kodo kuri tu kae pugeje, ure bu tuie kajeje pugeje, nowu tumeduia ro reore, tuiedaga bakure oji. 
Birimodo akore imi pugeje. Kodo kuri tu ae, nowu tumeduia jipagi, ure bu tuie kajeje. Ure bu oino tubaru kajeje oino tu... Togwa kajeje. Nowure icare Boe egore oino ji, Boe egore uie udo nono boko pere tuie joki. Boe egore uie orodudo tuie joki. Boe egore ji. 
Icare Butoregadu akore imi pugeje. Kodo tuku ae tumeduia jipagi pugeje, ure bu tuku tuie keje. Ure jodo tuku, togwa jeto pudogi. Boe egore uie bu tuie okwaji. 
Icare Tadugo akore imi pugeje! 
Kodo kuri tuku ae jipagi. Boe egore uie bu tuie kajeje ta! Uie jodo togwa jeketo pudogi tuku. Boe egore uie bu tu tuioku okwaji. 

Boe egore Mano Kurirewu akoe imi pugeje! Uie bu tuie kajeje ta! Woe tuwia paruto tuku. 
Nowure icare Boe egore jii oino. Boe egore tuiedaga jugo imo jie ro oino. Oinore Boe egore.
Icare Tugaregere tuwadaru kagado. Egore tuiagu tuwadaru rokagado iwodu iji. Ere rokagado ji, ure turugadu. Ere cewu boeto jiwu kidoguru rokagado. Boekare, nuwuia rugadu, ure turugadu. 
Nowu jire icare ere iogwarido, nowure icare pemegare kodi. Nowu Boe enoroe jiwu bakaru oto pa reno. 

Icare boe ewarudure pugeje, Boe eture pugeje. Boere baado. 

Icare boe puredugodure, dukejere Mano Kurirewu uwadodure. 
Icare Tadugo uwadodure, akore ku' ku' ku'. 
Icare Birimodo uwadodure. Akore kudugi! Kudigi! Kudugi! 
Icare Akaruio Boroge uwadodure, akore buri... Buri... Buri... ! 
Meriri Baru uwadodure, akore ku ku ku ku ku ku ku ku ku ku! 
Tuwadodu paruji. 
Dukeje icare egore icare pawarudumode pugeje. Icare pamerumode pugeje. Taedadudo! Tawo taerugo, tawo tagera kabi, tawu re kabi, tawo tagiguru kujagu barigu, tamearudu awaduwo tai, taeruduwo barogwa kododuji, tawo tagado tagodadai, tawo tagado boe otoji ia pardumode jiboe bogai! 

Icare boe eture. Boe ekodo jii... Boere baado. Dukeje icare Akaruio Boroge aregodure. Iedure boe eraji, iedure ia kiogo boce. 

Akore iordure aroeji. Aroe, oinore akore. 
Akore iordure aroe braeduji, kodire ire tawie oino. 
Akore uke pobogo ra reno. Akore bo reo! 

Egore Kode, paduwo ae, pawo bito. 
Icare Birimodo uwadodure, akore kodire inagoino tagae. 
Akore imeduregedu (iwie) jorudure aroeji, aregodure bo tabo, aregodure uke pobogo ra tabo. Kodire inagoino tai, paduwo bogai, paeruduwo ji, pawo pagado umode bitowu ia pawogai. 

Ia iparedu utugo akuru pemegaguragare, du eedorire ji. 
Egore Tagaba bie; tamode bie ma, umode bito pabiji. 
Nowu iparedu iere Tagogo. 

Icare barogwa kododure, Icare ere pu bie, du icare eture piji. 

Ekodo jii... Icare etaregodure tugoguruto.

Egore Pawo jorugo. Icare ere jorugo. Icare ere tugo kado tudugoce. Nowu kiogo kurirewu epace. 

Icare ere tudugo akedudo. Erore taci! Cai tudure pugeje kodi, nowu aroe bogai, nowu kiogo kurirewu bogai. 

Ekodo jii... Etaregodure ae. Icare ere jiwu paru. Edure woe. 

Dukeje icare aregodure: nowu kiogo kurirewu aregodure (ie boeto jiwure iwodudu, rekodaji pugeje ure boe enoiko, kodi icare iere aroeceba). 
Icare eidogodure ji, mare etugo jetukare ji. Oinore erore cido tabo ji! Ero kudunure joki. 

Icare cewu iparedu jetadure toro eiageje. Icare rekodure eregodaji. Kodo eregodaji jii... 

Aregodure eno jipa tugo tabowu kae, nowu eno joruba kae. Aiwore tu je ma, oinore nowu eno tugo kobo boe ure jice boe joki.

Icare ure ia iwararogu tugu kobo jagi ji ji je. Ure jeto podoji, podoji, podoji, du pemegare. 

Kocare rore oino ji rugadu. Ure inodurogu makado tu, tumugui woe, tuginoigodu, nowu eno jipa keje. Emage ere marigudu toro piji. 

Nowu meardaekare emoduie bito tugoda piji. Kode ro jonure nowu turo oino jiboe roguji. Motudure nowu tumaregodae roguji. Icare ure akedudo, icare ure turagojedo. 

Icare ure turokogado tabo. Ure turugadu rugadu. Pemegare rugadu. Icare uture eregodaji pugeje. Nonore icare rekodure tai tai tai tai tai tai, eregodaji. 
Icare biapagare tododai: oinore egore tuiedui paru! Kodo etae rugadu... Je.

Egore aregodo! Aregodo! Aregodo! 
Kodure ja tuku, nowu aroe paru kae rugadu. Ure tuie towubo, aiwore ji: mugure rugadu! Mare tugo metukare tada. Kedo akurugudunure. 

Icare ure tugeragu taci nowu toeji. Itogodo ji kuci! Utugo kodo ae m! Nowu oe jore mo oiado tu! Icare nowu metagere iogwarido ji, egore Wo...! 

Ere kana bu keje. Icare ere kogudo bai tabo, ere ikarewudo joki. 
Icare eture apo. Etaregodo apo bato, icare ere bo ra. Ere ikodo ta, ere oiaga ta, ere bo rawu ge, icare ere jeto baku keje, icare ere jeto pemegado. 

Eragodukare joki. Ekare batarudo. Ere padu pemegado. Ere nowu remawu barigu bakujebiji. Icare enure bakaru kogado. Nowu ikodo moture, nowu oiaga moture. Ere bu nono. 

Dukeje icare Tugaregedu jorudure kurugugaji pugeje. 
Akore iorudure aroeji pugeje. 
A! Ure Birimodo bie pugeje. 
Akore imana, imana! Itogeadure aroeji pugeje. 

Icare makore pugeje, akore imeduregedu jordure, okeadure aroeji pugeje. 
Akore paduwo ae, pawo bito. 

Icare tugaregedu Kuruguga itogodure ji; kurugugaji. Utugo jore keje co! Ure barigu mato moto kae kuri po! 

Icare ere ikarewudo joki pugeje. Icare eture apo. 

Etaregodure apo bato, icare ere ikodo ta, ere oiaga ta, ere bo rawuje, ere akiri rawuje, ere jeto pemegado pugeje baku keje. 

Icare ere pobe aroecebare, Kurugugare. 
Icare Akaruio Boroge, Kuruguga, emagagodure tumana Birimodo ji: 
Egore Imana, imana! Inoba paromode awu aroei? 

Nowu etumana akore u! Parumode pagera pemegado pagorei. Pawo pagore epemegado. 
Icare egore u! 
Eles aceitaram. 

Nonore icare Jure parure tudawuje pugeje. Enoranure pui inoba turomode nowu Aroecebaji, Kuruguga ji. Inoba turumode torei. 

Icare egore uie, tumoduie tore pemegado rugadu, tumoduie maku tore etai. 
Mare woje, Bokodori Ecerae etaere ekodure ebo boeto ji. Etaire ere emagu boeto ji. 

Meri rekodure, emagore iparei ewo Aroe Enogwage parudo. 
Icare eregodure Baadojeba ae, Baadojeba Akir— Aogejewu ae. Ere tugera bu ao keje, egore aroe enogwageiagu tuge iworoji, iworo betuji, iworo pagoduji, iworo okwabagoduji. 

Icare Kaigu makore, akore. 
Ino atugoie. Ino enawu ie. Ino uruguie. Ino akirie, Ino oiagaie. Ino ukigaie. Tagire tare iworo jodo ewugeje toro! Tagire tare iworo pagodu jodo ewugeje toro! Tagire tare iworo betu jodo ewugeje toro! Tagire tare iworo okwabagodu jodo ewugeje toro! Ewugeje toro! Wa! 

Icare barogwa kododure. Icare ekudure nowu tuge iworoce, dutabore icare nowu Akaruio Boroge. Kuruguga, emagore nowu tumanaji pugeje (tuma Birimodo ji). Egore Imana, imana! Kaba pagodumode tabo jao? 

Akore u! Woje Kaigu ae jao. 
Icare Akaruio Boroge, Kuruguga, ere turagojedo, cewu baku kae. Akaruio Borogere tudugu aroecebaji, taci, baku tabo; Kurugugare tudugu Kuruguga ji ta, baku tabo. Ere baku bu puwugeje, icare eture tabo. 

Akaruio Boroge kodure tuwie Kuruguga otodai. 
Ekodo toro. Icare epuredugodure toro Kaigu uwai kae. Dukeje icare emagore tododai, toro nowu Kaigu bogai. Egore mato mato mato! Mato mato! 

Egore bogai toro uwaito, epuredugodui uwai kae dukeje. Dukeje icare ure ciemagu mato tbr tbr tbr tbr tbr tuwai poro kae. Icare ure tuiebu etogi. 

Boekare! Akaruio Boroge kodure boeto ji aroeceba apo ae. Ukare tado nowu aroecebaji. Ure tugo Akaruio Boroge kori ta! Uwie Kuruguga ae. Ure tugeragu nowu bakuji’ nowu kuruguga apo rugadu akore awu aroeceba apore awiapagare Bakoro Kuduji. Awu aroeceba apore awiapagare Akaruio Bokodori ji. Akore j’, ure tugiemagu apo tuibagi rugadu tuwaito (Kaigu). 

Nowu Akaruio Boroge kodure nowu aroeceba apo, nowu Akaruio Bokodori ae. Akaruio Bokodorire todomo kajeje (nowu aroeceba kajeje) Akaruio Bokodorire turemo woje Aroeceba apo tuwaito. Ica! Eture toro baito.

Icare Kaigu makogodure Akaruio Bokodori ji, akore inoba paromode nowu aroei? 
Akore u! Pamode aroe enogwage parudo, pawo maku etai pugeje. Emagere emode pemegado. 

Icare Kaigu makogodure tuo Birimodo ji. Icare ere aroe enogwage parudo. 
Icare barogwa kododure. Dutabore icare nowu Kaigu, Akaruio Bokodori eture baito nowu toroe tabo. 

Ere maku nowu ure maku puduiwuge etai pugeje. Ere todomo kajeje... Tuku! Icare padure nono ebo nono (Aroeceba, Akaruio Boroge apo, Kuruguga, Kuruguga apo). 

Dukeje icare emagore pui. 
Birimodo akore tadumode bukidaga kae, bukidaguru tabore ikudodumode; bukigu tabore kogudumode, bukigu bekururewu kogumode kajeje. 

Icare ewadodure, ere pu jamedu bie tu, tuduwo bukidaga kae. Icare barogwa kododure. Erore taci bukidaga kae. 

Etaregodure tabo. Ere iru ta, ere iru barigu boeru kae. Icare iru kidure, dukeje icare ere ikudo. Ere bukigu bekurudo nowu ira epace. Ere beragu reko ia iruji, tuwo kogudo nowu ikodo paru tabo, nowu kado mega oto tabo. 

Boe bu bokware, nabure bu bokware, kuido bu bokware, kuje bu bokware. Kodire nowu ira kedore kogure oino etaora kajeje; mare pemegare rugadu, moture rugadu. Pariko ira kogunure tu boe oiaga paru tabo, kodire motukare, mare moture rugadu. 

Icare eture pugeje. Dutabore icare Birimodore toreduje Arogiarewudo udo tuwurimage eke butudo etae. Eke kuo kudu, eke iworo pagodu, iworo betu, iworo ogwabagodu butudo etae. Ure udo eke noidoia butudo etae, eke meiawoe ewududo etae. Dutabore icare udo oko butudo etae. 

Nowu tui eke butudo etaedu ureorere, akore nowu, nowu! Itaidure iwo itaiwodo iwuremagei. 
Oredu akore akaba akaiwodo boe pega, boe mono, boe arodu, boe okwarigodu kejere egore tuieduie oinono. Oino. 

Nowu oreduje Arogiaredudo akore mare itaidure iwo itaiwodo rugadu. 
Akore ukarino, ukarino! Akaba akaiwodo, akaba akaiwodo. Akore nowu oredujeji. 

Icere ure nowu oko butudo etae, dutabore icare ure taiwodo ei. Ure taiwodo ei dutabore icare etuwie ure tugeragu nowu tuduieji, ure tumugudo keje mato baito. Ere iogwarido nowu tuge ji, tuge oko ji, nowu aredu ji jamedu. Icare emaragodure ji tuiamedu tabo. Ere tugeragu ji tuiamedu tabo. 

Icare uture bato. Nowu oredu Birmodo makogodure toreduji Arogiarewudoji, akore arogiarewudo, pameruwo! Pawo pagado tu... Paerudumode ia meiaorogu jitu bogai, awu rimage ekeje. 
Akore u! 

Icare ure tugeragu tugodoji. Icare eture boeto, iturato. Ekodo jii... Toro, dukeje icare eerudure jerikurirewugei. Icare rugodure ei, ure i butudo ebo, ure porodo ei, ure i okwaborodo ei. U! Ekugudugodunure. Icare ure tugeragu ei, ure nowu toreduje Arogiarewudo upori korawu. Icare uture ebo. Kodo jii... Aregodure bato. 
Akore arogiarewudo, awu rimage ja eke oto kabi. 

Icare ure oto kabi. Aria, oinore nowu eke ja iere. 
Icare ure nowu meiawoe etugu to. Ure okorawu. Ure betogigudu udo nono nowu toreduje uwurimage ereore. 

Icare ure tugeragu nowu oredujeji, icare ure tugera ra piji. Icare ure toboe tugu nowu meiaboe ekurutu. Korigodunure nowu torei. Ro peganure ei, dukodire ro oino, nowu eroi nowu tuwie jitudu kodire ro oino ei. Imaredunure ei. 

Icare akore icá! Toro tabo! Ure tudugu ji, kodure tabo ewaiporo kae, makore icá, emareo, emareo, emareo! Iwurimage, tage meiawoe kugure reo. 
Ere iogwarido ji. Wa! 
Egogodure OÕm Om Om Om Om! Ere nowu tudaria mugudo tu... Toiadoda. 

Icare ere tuburedo ji. Dukejere nowu etumana akore ko go go go go go go go! Kajao! 
Kajao! Kajao! 
Icare erore tuku! 
Joruduware nowu todowu romode puduiduji. Icare ure tugeragu nowu boe otogiguduji, ure to co! Nowu meiawoe ekuruto, ure aogado baruto, bekurure pugeje, rore co! Tudo pugeje. 

Dukeje icare epagudugodure, egore Om Om Om Om Om Om Om Om Om.
Icare nowu etumana kudugodure, kudugodure, kudu rore du du du du du! Kudu rore jagi... Tuku! 
Dukeje egogodure pugeje, egore Om Om Om Om Om Om Om Om Om.

Icare uwie kudugodure, kudugodure, kudu rore dÕ dÕ dÕ dÕ dÕ dÕ kudu rore gu... Tuku.
Egogodure pugeje Om Om Om Om Om.
Dukeje icare ekudugodure pugeje, egore Om Om Om Om. Õm Om... 
Egore Om Om Om Om Om Om.

Dukeje icare ere tuiemagu, ere tuiemagu tbr tbr tbr tbr tbr tbr! Tuwai otoji. 
Ere tuburedo pugeje, egore Om Om Om Om Om. 
Icare epagudugodure pugeje Om Om Om Om Om Om... 
Egore pugeje Om Om Om Om Om Om... 

Dutabore icare ere tuiebu bai piji nowu tuiemagudu tabo tbr tbr tbr tbr tbr! Ere taiado nowu bai tabo. Ere tuwuredo, egore Om Om Om Om Om Om! 
Icare epagudure pugeje Om Om Om Om Om Om! 
Dukeje icare etuwiere joru tugu baito. 
Egore pugeje Om Om Om Om Om Om! 
Epagudunure nowu joru ji, egore Om Om Om Om Om Om! 

Ere tuwuredo. Dukeje icare nowu etumana makogodure nowu tuwieji. Nowu umana iere Cibaiaritowu, nowu uwie iere Kuogoritowu, nowu tuwai kaere eierino. 
Akore imedu, imedu, imire ikodumode akododai.
Akore dukeje akodumode iregodaji. 

Akore dukejere icare awu pawiemage ekodumode paregodaji. 
Ceje pudabo, Keiagu pudabo, Kuruguga Ciwiarewu pudabo, Kuruguga Bokwadoiarewu pudabo, Kuruguga makodu akiri pudabo, Kuruguga Buturorewu pudabo, Kuruguga Kadogadurewu pudabo, Kuruguga jeparu kujagurewu pudabo. 

Icare joru kurire! Icare ure tugera pemegado pudui, tuwo taredo joruto. 
Icare akore oiu ho! Oiu ho! 
Ure tugana bu tume keje, ure tuie jodo paci! Toro nowu joruto. 
Je pado joru kajeje... Taci! 
Akore gae...! Tubadui joru kajeje dutabo. Ura taiado, ure tuwuredo ca! Ure turagojedo taci! 
Akore ibagi! (nowu tuwieji). 

Uwiere tugana bu tume keje, nowu tumana ro reore. 
Ure tuie jodo pa! Joruto. Mare kodure joru okwaji. Kodukare joru oiaji. 
Akore oO Oo oiwo hu! Tui taredo joruto dutabo. Jore toro joruto... Pa! Nowu tagoino dutabo. Je padure nowu joru kajeje ta! 
Akore grao! Tubadui joru kajeje dutabo. Kuidonure ema. Umana, nabure. 

Dukeje icare nowu uwiemagere taredo joruto tuiamedu tabo. Epadure nowu joru kajeje, nowu tomana okwa kodaji rugadu... Nowu kuruguga pudabo rugadu, kuruguga bokwadoiare, kuruguga ciwajerewu, kuruguga porurewu, kuruguga butororewu, kuruguga mo kodu akiri, kuruguga kodagodurewu, ceje, keiagu pudabo, oino. 

Icare ere taodo boe paru kajeje, ipo otoji, i otoji, tori okwaji, nowari okwaji, tuge kurodureboeji, tuge nowaji, tuge kudureboeje, tuge metugojoi, tuge kujeji, tuge parigogoji, jukoji, tuge iweji. 

Dukodi icare Boe eimore nabure bu pugeje, Boe eimore kuido bu pugeje. Boe eimo pariko moture, Boe eimo parikore nabure oiaga, Boe eimo parikore kuido oiaga, boe eimo parikore kudoro oiaga. 
Nonore icare ere nabure bu bu pariko paruji, nonore icare ere kuido bu bu pariko paruji. Nonore icare ere nabure etaro bu pariko paruji. Nonore icare ere kuidoe etaro bu pariko paruji. Nonore icare ere iwe oto bu pariko paruji. Nonore icare ere kiege etoiaga bure jodo cirato. Nonore icare ere barugidoge etoiaga bu pariko paruji, nonore icare ere koraoe etoiaga bu pariko paruji, nonore icare ere kuruguga oiaga bu pariko paruji, nonore icare ere ciwaboe etoiaga bu pariko paruji. 

Nonore icare ere kiogoaro bu taobaru keje. Nonore icare ere kiogoaro mugudo tuwugeje. 
Nonore icare ere tao budo nonore icare ere taobaru budo, ere tugudu budo, nonore icare ere tuiba budo, nonore icare ere taerajiwudo. 
Ca! Nowu Bororo iere Ecerae Ewororo. 
Nowu Bororo kejere ere tubemegado. Nowu Bororo kejere ere tugera pemegado torei. Nowu Bororo kejere toredo pureore, du iere Ecerae Ewororo. 

Ca! Nonore icare Aijere tuguwo pugeje, nowu Ecerae Ewororo keje. 
Ere aroe enogwage parudo. Icare Aroe eedure bai tada. Meri puredugodure baru oiado, dukejere icare Aturuarodo onaregedu oragudure. Icare nowu Aturuarodo makogodure toredu bogai, akore parikware, Parikware! 
Nowu oredu akore kao! 
Akore arego mato jao! Akonaregedu oragudure boeru koia, awo akonaregedu aimo! 

Icare uture. Ure turemo. Nowu oreduje akore awo akonaregedu aimore inagoino awogai. 
Akore u! 
Icare ure tudugu ji, icare ure tuiebu apo baawadu kae. Icare uture apo poboto. Kodo apo goro goro, aregodure poboto. Ure nowu tonaregedu mugudo tu... Urubaru, akore amugudo tu woe! Akoragudu kaba. Akaimo! Imode itaimo tu woe akabo. 

Icare ure pobo roto já já nowu tonaregedu joki. Dukeje icare ure taimo tu tumugui. 
Ure pobo roto já já tuiogi. Icare ure taora tugu apo poboto. Icare ure tao ta, dukejere icare nowu onaregedu akore ioga, ioga! Inagurogu, inagurogu, inagurogu! 

Akore pugeje ioga, ioga, ioga! Inagurogu, inagurogu, inagurogu, inagurogu.! 
Akore wi wi! 
Uo akore kaboba jiba akagoino. Kaboba jiba aerudure? 
Akore ioga, emareo, ermareo! 
Uo akore kaiba? 
Akore emreo! 
Nowu uo akore a! U! Ca! Iaboe ji pugeje! 

Icare ure tugeragu raruji. Aiwo aru. Icare ure oreado, icare ure pobo tugu to, ure barigu kuri poto, Akore imedu, Boe eeguiee karega: boe pegareboe reo. Ru reo! 
Icare motu kugodure oino: atugore padure meji, padure uporoji. 

Icare uture apo. 
Jore nowu raru ototo. 
Ure pobo tugu atureboto, ure tawuje nowu raru piji, ure tugu nowu aturebo poto. 
Jore nowu aturebo ototo. Icare ure pobo tugu atuto, icare ure tawuje nowu aturebo piji, icare ure tugu nowu atuto pugeje. 

Jore nowu atu ototo pugeje. Icare ure pobo tugu ruwoboroguto pugaje, icare ure tawuje nowu atu piji, icare ure tugu nowu ruwoboroguto pugeje. 
Icare jore nowu ruwoborogu ototo pugeje. Icare ure pobo tugu ruobo kurirewuto, icare ure tawuje nowu ruoborogu piji, ure tugu nowu ruobo kurirewu poto pugeje. 

Icare jore nowu ruwobo kurirewu ototo, icare ure pobo tugu aria biegarewuto pugeje, ure tawuje nowu ruwobo po piji, ure tugu nawu ária biega poto pugeje. 
Icare jore nowu aria ototo. Icare ure pobo tugu aria kurirewuto pugeje, icare ure tawuje nowu aria biegarewu po piji, ure tugu nowu aria kurirewu poto pugeje... 

Nonore icare ure aroweia towuje, icare ure tawuje nowu aria piji ure tugu nowu aroweiato pugeje. 
Icare roiwa bokwagodure apo. Icare ure mugudo ia akirii paru. 
Icare Meriri Baru makogodure tumeduia Butoregaduji, akore aetu pagago aroeji. Iwo itado kaiba pagaroe erego jiwo bogai. 
Icare nowu tumeduia Butoregadu akore u! Aemaru pemegado! Imuguramode tu woe bukeje.

Icare Meriri Baru uture. Kodo jii... Icare jordure boe pemegarewuji. Icare ure tugirimi Buturegadu bogai. 
Butoregadu ruture akiri ito, mugure toro oto keje, ure tuiemaedo, jordure jereduduji, jeredudure tudawuje oino. Icare Butoregadu akore e! Inoba boere? Boe jokodu kodu na boere oino. 

Dukeje icare etaregodure. Birimodo aregodure, emagaguragare. Ekodo ae rugadu. Ure turawuje, ure nowu ture onado puduiboerogu ure tugera ra piji, nowu tumugureworogu keje. Icare ure turawuje toro Birimodo ae. 

Akore inoba akiere? Inoba akagarure? 
Akore u! Ikiere, itagarure Butoregadu rema. 
Akore aki, inoba akiere, inoba akagarure? 
Nowu aregodurewu akore ikiere Baitogogo rema, itagarure Baitogogo rema. 
Awu metuiare akore ikiere Birimodo rema, itagarure Birimodo rema. 

Akore kaiba kejeba amugure? 
Akore u! Aroe kejere imugure oino. Ietunure ji. 
Akore a! 
Akore u! Baiporo koiare ure ieto ji. 
Akore u! Kaiba kodure? 
Akore woje. Wojere kodure. Aiwonure boe pemegarewu bogai tuwo aroe eredo ji.
Akore a! 
Aiwore ji padarogwarewu nure ema! Atugo motunure ji! 

Birimodo akore oM! Onagodukare ji. Imire itonagodo ji. Inaire iordure ji. Inaire okeadure ji. 
Buturegadu akore m! Aregoduwo jao. 
Dukeje icare aregodure. Baiporo aregodure. 
Icare Birimodo akore itaregodu! 
Baiporo akore akinao? Akore u! Imireo! 
A’ ele chegou. Baiporo chegou. 
Birimodo dissse eu cheguei. 

Icare akore akina akogeadure aroeji? 
Baiporo akore u! Birimodo Birimodo! Imire itogeadure aroeji. 
Akore oM! OM! OM! 
Akore baiporo, Baiporo, Inaire akogeadure aroeji. Inaire aerudure aroeji! 
Baiporo akore oM! OM! OM! OM! Ukarino! Ukarino! Ukarino! Inaire itonagodo ji, inaire itonagodo ji! Inaire itonagodo ji. Inaire aerudure ji! Inaire akogeadure ji, inaire akogeadure ji! 
Nowu Baiporo akore oM! OM! OM! OM! Ukarino! Ukarino! Ukarino.
Inaire itonagodo ji Inaire iordure ji! 

Icare akore akire akonagodure uiaroe Akire akonagodure Utubogaji, Akire akonagodure uiaroe bakagoei. 
Nonore icare nowu Baiporo butugugodure. Icare onagodure ei rugadu. 
Akore pamode iogwarido ei. 

U! Icare eture tuiamedu tabo. Icare etaregodure tumugumodewo kae. Icare ere boe jodo boe keje. Icare ere tumugumodewo akudo, oino tuwai mugaji. 
Enure taiado. 

Icare ere baimanagejewu mugudo, dukeje icare emaragodugodure ji. Icare ere muga akudo toro apo nowu mugurewo keje. Ere awu koda parurogu akudo biega tu je. Icare meri rekodure, dukeje icare emagogodure pui, tuduwo ae bakujebiji. Icare eture ae, erore ae taci tuiamedu tabo. Icare etaregodure ae. Ere juredo ji, egore wa! 

Ca! Dukeje icare akogodure. Akogodure Tbr tbr tbr tbr! 
Ere iogwarido ji pugeje wa! 
Ere iogwarido ji pobe tu je, dukeje icare ere utudo. Ere utudo taci! 
Egore oM! Wa! OM! Wa! Uto rekodaji. 
Aroe eregodo ji pobe tu je Birimodo, Kaborewu (Aroroe). 

Ai ele zuniu. Zuniu tbr tbr tbr tbr! 

Icare Mano Kurirewu akore pudumiiagu, tuiagu aroe erego jii pugeje, nowu ainowu Aije ji. 
Nowure icare ure parudo. Nowu Aijere ure parudo. 
Ure toredo tugera bu tao keje. 
Kaigu akore aroe eregoduiagu cimejeraji, cimejera Aije ji. 

Icare Mano Kurirewu makogodure, akore Tagire tare aroe eredo cimejeraji toro Pobo jodo ewugeje toro! Mea jodo ewugeje toro! 
Boe egore Wa! 
Boe eragodukare. 

Icare, meri rekodure, icare eture nowu Aije bogai pugeje... Boekare! Icare ere iogwarido ji pugeje. Mare awu re icare kiege barege ekodure ji jao. Boetojiwu, Tane. Ere taiado ji, juredo ji, juredo ji, egogodure ji. Ere aogado po! Ero rakakare ji. Ure cewu eimorogu bu ee keje, ure bu oino emogajeje. 
Akore tadudo toro! Tane, oinore tagiere. Kuruga okwaji tabadure. Tagogwagere barogo pegurudogei. 
Eture piji taci! 

Icare iage eegurure eibagi pugeje. Eiere tegetegedoge. Ere juredo ji, ere juredo ji, ekare amagadudo. 
Ure nowu emorogu codo tu. Akore toro! Tadudo! Tegetegedoge tagireo. Kuruga okwaji, oiajire tabadure. Barogupegurudoge eire tagogwagere. Dukejere icare ure etudo. 

Kugarure eegurure eibagi pugeje. Oinore erore ji. Ere juredo ji Ere aogado poku! Ero rakakare ji. 

Dukeje icare Karaoe eregodo ji pugeje. Ere juredo ji Egore krao! Krao! Krao! Krao! 
Ere aogado. Mare utukare. 

Icare Okiwa uture ae pugeje. Ure juredo ji, akore oki wi wi wi wi! Ure juredo ji. Ure taiado ae A! Nowure icare ure bakuriri bu kajeje. A! Nonore icare utudo. Okiwa koiare ure utudo. Ure tuiodo tuwugeje nowu Okiwa rekodaji gu gu gu! Aregodo bororo kae. Kodo apo bororo oiado. Bororo oiadoda ure tugera ra piji. 
Dukeje icare akogodure tbr tbr tbr tbr tbr! 

Aroe ere iogwarido ji wa! 
Icare aroe ere iogwarido ji nono bororo keje. Ere juredo ji nono bororo keje. Ere iogwarido ji wa! 
Dukeje icare uture. Kodo gu tuku bororo okwa kae. Ure tumugudo. 

Icare makogodure Birimodo ji, makogodure Manobaru ji (Mano Kurirewuji)
Akore ari i jire tarokududo itaregodu pegamodukare kae. 
Akore padagu i jire tara tarokududo itaregodu pegamodukare kae. 
Akore bie i jire tare tarokududo itaregodu pegamodukare kae. 
Akore nonogorewu i jire tare tarokududo itaregodu pegamodukare kae. 
Akore kuogo i jire tare tarokududo itaregodu pegamodukare kae. 
Akore bokodoga i jire tare tarokududo itaregodu pegamodukare kae. 
Akore imirema taroiwamodukare ii pugeje, tagoiwamodukare ii pugeje. 
Akore Kaigu ao kejere tare tagera bu. Emare utumode iwogai poboto iwara kigadu tabo, mea tabo. 
Emare utumode iwogai nowato, iwara kigadu tabo, mea tabo. 
Emare utumode iwogai manoto, iwara kigadu tabo, mea tabo. 

Akore butoregadu kodumode apo. 
Butoregadu umode pobo kado itododai bororo kae. 
Emare umode nowa kado itododai bororo kae. 
Emare umode kugaru kado itododai bororo kae. 
Emare umode mano kado itododai bororo kae. 
Emare umode pora kado itododai bororo kae. 

Umode mea redudo iwogai poboto. Dukejere itumode bororo kae. Oino. 
Aidurewu kae, boe jerimaga kae... 
Icare uture toro kurugugato, manoto, nowato, kugaruto. 
Icare boere iogwarido rekodaji wa! 

Icare Birimodo, Mano Kurirewu, icare Kaborewu, emagogodure pui, pu utuwo nowu makore jiwu iguru bogai, ewo kado, ewo pemegado. 
Ca! Awu re icare ure maku etai, etaroe tabo. Makokare ei, makokare Birimodo ji, makokare Mano Kurirewuji, makokare Kaborewuji, mare unure maku etai tudaroe tabo. 

Ere nowu ira paru bigodudo, oto bigodudo, ere arudugodudo. Icare ere porodo. Ere turokagado jiwu ere jamaroro ikudo, ere tugu to. Icare ere tumugudo keje (iwara tabo)

Akore bugu! Bugu! Bugu! Bugu! Bugu! Ure turugadu. 
Ere kurirewu tumugudo keje pugeje. Akogodure rugadu, akore tbr tbr tbr tbr tbr teb! 
Icare eiamedu iogwarire ji wa! 

Zuniu bugu! Bugu! Bugu! Bugu! Deu certo. 
Icare ere mea redududo ji pf! Iwaidugirido kiji, bukeji, jugoji... 
Oinore erore ji mea tabo! Mare emearutorunure ji, nowu ira akogodure kodi. 

Icare ere pemegado pugeje. Icare ere tugera pemegado ji remawu. Icare ere Roia bu keje. 
Egore.

Aijoio maregu podomire.
Ipare eworoio rokeducere.
Aijoio maregu podomire.
Ecerae macerewuge eimo awu ruio epa. 
Aijoio Maregu podomire. 
(De Aroroe Cebugiwuge) iedaga uporagi Aije podomire.
Tuworoio rokeducere ipare eworoio rokeducere.
Imarugo uporagi Aije podomire.
Tuworoio rokeducere ipere eworoio rokeducere.

Icare ere epemegdo, ere edugodo, ere emodudo. 
Icare ere tugeragu Ecaraei... 
Birimodore tugeragu Bakorokuduji (Bad. Ceb), ure tugeragu Oca Kudurewuji (Cer.), ure tugeragu Akaruio Bokodori ji (Bak. Ec.), ure tugeragu Bokareboji (Bak. Ec.), ure tugeragu Jerigi Otojiwuji (O Cer.). 
Mano Kuirirewu ure tugeragu Ikuiabaruji (Bad.), ure tugeragui Aromerereji (Bok Ec. Ceb.), ure tugeragu Barogo Bororo ji (Bok Ec. Boiad.), ure tugeragu Bokodoribaruji (Bok. Ec.), ure tugeragu Imorio ji(Bok. Ec. Cob.), ure tugeragu Kaigu ji (Bok. Ec. Cob.). 
Kaborewu ure tugeragu Ki Bakororo ji (Kie)
Birimodo pegou Bakoro Kudu, pegou Oca Kudurewu, pegou Akaruio Bokodori, pegou Bokarebo, pegou Jerigi Otojiwu. 
Mano Kurirewu pegou Ikuiabaru, pegou Aromerere, pegou Barogo Bororo, pegou Bokodoribaru, pegou Imorio, pegou Kaigu,. 
Kaborewu pegou Ki Bakororo. 

Icare ere maku etai. Birimodore Aije Bakororo maku Bakorokudu ai, ure Aije Jaiworewu maku Oca Kudurewu ai, ure Aije Corewu maku Akaruio Bokodori ai, ure Aije Kujagurewu maku Bokarebo ai, ure Aije Barubaru maku Jerigi Otojiwu ai. 
Mano Kurirewure Aije Aredu maku Ikuiabaru ai, ure Aije Oro maku Aromerere ai, ure Aije Oro Biegarewu maku Barogo Bororo ai, ure Aije Akirirewu maku Bokodoribaru ai, ure metuia maku Imorio ai, ure metuia maku Kaigu ai. 
Birimodo akore icá! Aki pugeje! (Oino Kaborewuji)
Kaborewure Aije Ukigarewu maku Ki Bakororo ai. 
Kaborewu deu o Aije Ukigarewu para Ki Bakororo. 

Egore mato, mato, mato! 
 Mato amuga Bakororo piji. 
 Mato amuga Orowaribo piji.
 Mato amuga Kugarubo piji. 
 Mato amuga Padarobo piji. 
 Mato amuga Taboguru piji. 
 Mato amuga Keoguru piji. 
 Mato amuga Mariguru piji. 
 Mato amuga Marigurubo piji. 
 Mato amuga Nowa piji. 
 Mato amuga Mano piji. 
 Mato Amuga Jewaduiewo piji. 
 Mato amuga Akurubo piji. 
 Mato amuga Itubore piji. 
 Mato amuga Barubaru piji.
 Mato amuga Meri Rutu piji. 
 Mato amuga Meri Butu piji. 
 Ica! Mato, mato mato! 
 Venha! Venha! Venha! 

Egore tagagodo Om Om Om Om Om Om! Oino. 
Egore mato, mato mato! 
Icare ere turagojedo Tbr tbr tbr. Ere ciemagu ji.
Ere iogwarido ei wa! 
Egore Om Om Om Om Om Om! 
Egore jodo ewugeje! 
Ere iogwarido ji wa! Bororo kae. 
Ere emugudo bororo keje, nonore icare ere ciemagu taobiji. 
Ere iogwarido ei wa! 
Icare ere tuwuredo. 

Dukeje icare ere tugera tugu eto. Icare egogodure: ako kurirewugere, ako biegarewugere, ako biegare tu jewure. 
Ere iogwarido ei wa! 
Ere tugera tugu eto bororo oia jameduji. 
Icare ere tugeragu Tugarewugei ebo pugeje. Ecarae eigoiare ere tugeragu Tugaregei pugeje. 
Icare Tugaregere tugera tugu eto pugeje, bororo oia jameduji. 
Icare ere emagu tuibagi Ecerae etai pugeje. Ecerae eigoiare ere emedu pemegado. Ere ewiado kodoboto, ere ewiado maregwato. 

Icare ere parudo pugeje. Mano Kurirewu koiare ure parudo pugeje. 
Akore Birimodo, Birimodo, pawo are erego Aije ji pugeje. 
Akore u! 
Icare Aroia Kurirewu rekodure Birimodo ae, ure tugera bu ao keje, akore aroe eregoduiagu cimejera Aije Bakororo ji, cimejera Aije Areduji. 
Icare Birimodo makogodure, akore tagire tare aroe erego cimejeraji toro! Tagire tare aroe erego cimejera Aije Bakororo ji toro! Tagire tare aroe erego cimejera Aije Areduji toro! 
Akore pobo jodo ewugeje toro! Mea jodo ewugeje toro! 
Icare ere iogwarido; Wa! 
Icare Aroia Kurirewu rekodure bapo kae, ure maku Kaigu ai. Icare Kaigu uture nowu bapo tabo Aroia Kurirewu rekodaji, bororo kae... Icare Aroia Kurirewu rekodure togi. Ure tugeragu ieraji, kodure apo kodo kae, ure mugudo kodo keje, ure pariko tugu aoto. 
Icare ure tugera tugu bapoto. Dukejere icare ere iogwarido ji, egore wa! 
Ere pana akodo ji kuk! Kuk! Kuk! 

Kaigu akore ho Oo... Ho OoAije jeroi Bakoro okwa kae.
Ho Oo... Aije Bakororo jeroi Bakoro okwa kae.
Ho Oo... Aije Aredu jeroi Bakoro okwa kae.
Ho Oo... Aije Jaiwo jeroi Bakoro okwa kae.
Ho Oo... Aije Itudu jeroi Bakoro okwa kae.
Ho Oo... Aije Akiri jeroi Bakoro okwa kae. Ho Oo... Wa! 

Icare iparere baporogu reko pugeje. 
Icare nowu Kaigu akore.
Aienogwa eko baraia, Aije akore aroei. 
Aienogwa eko baraia, Aije Bakoro akore aroei. 
Aienogwa eko baraia, Aije Aredu akore aroei. 
Aienogwa eko baraia, Aije Jaiwo akore aroei. 
Aienogwa eko baraia, Aije Ukiga akore aroei. 
Aienogwa eko baraia, Aije Akiri akore aroei. 
Aienogwa eko baraia, Aije Itudu akore aroei. 
Aienogwa eko baraia, Aije Urugu akore aroei. 
Aienogwa eko baraia, Aije Barubaru akore aroei. 
Aienogwa eko baraia, Aije Bakorokaia akore aroei.
Aienogwa eko baraia, Aije Iabacoio akore aroe. 
Aienogwa eko baraia, Aije Akuruie akore aroei. 
Aienogwa eko baraia, Aije Bakoro Uwaboguia akore aroei. 
Aienogwa eko baraia, Aije Jaramare akore aroei. 
U u u u! 

Icare Mano Kurirewu makore iparei, akore Aije reia akudo! Aije koda akudo. Aije muga akudo. Akore bororo kae. 
Icare boe ere akudo. Boere akedudo, dukeje icare ure Aijedoge emagu pugeje Baadojebage etai, Kie etai, Bokodori Ecerae etai, Bakoro Ecerae etai. 
Dukejere icare ure emuga tawuje, ure emuga udo nono ereore. 
Ure emuga oiakodo tu tu tu ereore. 

Dukeje icare ure tugeragu ei. Ure tugeragu Baadojebagei, ure tugeragu Bakoro Eceraei. Ure tugeragu Bokodori Eceraei, ure tugeragu Kiei. 
Ure Bokodori Eceraedu barigu etoiado Aije Oro apo. Nowu Bokodori Eceraedu iere Aromerere, nowu mugure mekiwu Baadojeba iere Meriri Upo, iere Ikuiiabaru. Mekire nowu Aromerere mugure Aije Oro apo. Nowu Ikuiebarure Aije Aredu rema du mekire mugure. (Ikuiebaru meki). 

Icare ure nowa tugu eto, akore ewugeje nowagoroia Ecerae.
Nowaboia Ecerae.
Cibaeiari paruto Ecerae.

Icare ere tuiemagu aroei. 
Aroere iogwarido ei. Ere tudo aroei pu pu pu nowa tabo. 
Icare ere tumugudo. Dukejere icare emagore etae nowu Aijedoge eiamedu ae. 
Egore mato tamuga Bakoro piji! Mato tamuga nowa piji! Mato tamuga Kugaru piji. Mato, mato, mato mato! 
Egore etae, eiamedu ae. 
Dukeje icare ere turirigo pudui. 
Icare egogodure, egore Om Om Om Om!! 
Oinore etao rore duku duku duku! 

Aije Bakororo ure turagojedo boeto ji: tbr tbr tbr tbr! HmÕ hnÕ hnÕ! 
Iparere tudugu ji taci! 
Akore jodo iwugeje! 
Aije Aredure turagojedo pugeje taci! 
Dukejere icare Aije Orore turagojedo taci! Tbr tbr tbr! 
Ere tudugu ji taci! 
Akore jodo iwugeje! 
Dukeje icare Aijedoge eiamedure turagojedo. Oinore icare Aijedoge etao rore, ekera rore Aroei. 
Ipare ere tudugu ei ta! Tudugu ei ta! Tudugu ei ta! 
Ere tudugu ei. 
Dutabore egore jodo iwugeje! 

Icare ere emugudo bororo keje. Icare ere nowu enoe maku etai. 
Icare ere tugera tugu to. Nonore icare akore. Ako pegakare, ako moture. 
Akore tbr tbr tbr! 
Aroe egore wa! 
Dukejere icare cewu Aije Oro akogodure! 
Akore fi... Fi... Fi... 
Aroere iogwarido wa! 

Dukejere icare ere etudo. Eture ta!! 
Nowu iparere nowu aroe ewiado. Nonore icare emedukare maregoa tada pugeje. Nonore icare emedukare kodobo tada pugeje. 
Du kode Mano Kurirewu rore akedukare oino jii kimo. 
Icare Aije akore nonoie turomode, nonoie taregodumode nowu inodu kae. Dukodi icare Boe emearutorure Eceraei. Boe etaokare tu oino Eceraei. Boe epagudunure Eceraece.
Boe eeku jokugudunure Eceraei aroere emage kodi. 
Nonore icare ekare aroe erego ji pugeje. 

Icare, Bakaigo Bororo keje Tugaregere boedo pu ra kujagudo. Ere nonogo, kidoguru, iwodu, rokagado uiaduji, Bokodori Eceraeduji, Kieji. Ere Toro kogudo kajeje, icare ere ererugo. 
Egore kujibo! Kujibo! Wa...! Bu bu bororoji. 

Icare eture nowu aroebo poboto, Barubo Poto. Kurugare iere Barubo Po. 
Bakorokudu kodure nowu uiadumage ebo uiadu Kaigu, uiadu Ki Bakororo. 
Icare ere bu pobo tada, kuruga tada. 
Awu Bakorokudu ure jipa bu, ure jorurogu bu jipa oiadoda. Icare makore toro nowu Ki Bakororo ae, nowu Kaigu ae, akore je je je je je je je. Iera butuguiagu raji tao tabo jice etae poboto, kurugato. 

Ere etaora reko mato ae, ere mugudo joru okwai. 
Akore ju ju ju ju ju ju! 
Icare ere akedudo, ere tugu kodoto, ere nowu era, etaora tugu kodoto. Icare ere nowu kodo je gogudo. Ra jeture pui toro kodo tada. 
Baadojeba akore ju ju ju ju ju ju...! 

Icare ere maku Baadojeba ai. 
Akore no... Nono hu... Hu hu! Imadunure apo. 
Icare ere maku etumanamage etai. Eimadure ebo (ere pobe)
Ere maku etuwiemage etai. Eimadure ebo. 
Ere emagu tuomage etai. Eimadure ebo. 
Icare eture ebo. Egore o! O! O! O! Bororo kae. 

Ekodure ebo bororoji, ere turemo ebo baito, Ekurewuge eceba akoi ei dukae. 
Icare ere akedudo. Dukeje icare ere turagojedo Roia Kurirewu tabo, bai tada. Roia kurirewu Koborigodu. 
Ere akedudo dukejere Baadojeba Arua ure ika reko Kaigu ae, ure ika reko Aromerere ae uwo tumugudo Aroe Enogwariji. 
Icare eture mato baito, ere nowu Ika Ako paru to. 
Akedu keje icare ere togua tugu nowu ikato. 
Icare ere Kiege Barege eiga bu ewugeje. Cibae Eiga kejere ere togwa ra. 
Icare ere tugera bu Baadojeba Bakorokudu ao keje. Egore aroe enegwageiagu tuge iworo pugoduji, enogwageiagu tuge iworo okwabaguduji, enogwageiagu tuge iworo betuji, tuge iworo oto akuji. 
Egore wa! 
Icare buture, buture, buture. 
Egore ji wa! Wa! Wa! 

Icare, akedure dukeje icare ere aroe etudo oM! Wa! Wa! 
Dukejere nowu uiadumage, nowu etuwiemage, etuomage.
Egore erewakawu io... 
Egore utugarece jeturegaje... 
Egore ieraru makudu wararere... 
Egore bure tawodo rekoduiagu.
Egore jokurega awadu wararere.
Egore aeiaiewu.
Egore Marenaruie.
Oino taiwotabo nowu uiadumage ei duji. 
Erewakawu io... 

Bure tawodo... 
Jokurega awadu... 

Roia Mugurewu epa.
Akore iwaguduio okwa paradudo oiare iace eio... 
Akore ema tagoro inowo bokuwodo... 
Akore ema akare inowo bokuwodu.
Akore iwaguduio okwa paradudo oiare iace eio... 
Iwaguduio okwa paradudo.
Ema akare inowo.

Ika akore togo togo togo puibagi, puibagi, puibagi.
Ako amagadure puibagi, puibagi, puibagi. 
Akedure, icare Akaruio Bokodori ure tumugudo tuwo nowu Roia Mugurewu ko, tumagowo ji. 

Dukeje icare ure nowu Iro paru to.
Akore iro... Atu... Goia... Bako... Roro... Ou... Ou... 

Akedu keje icare ere kududo pugeje, ere Aroe Ekududodu ko. 
Egore gogo go... Mato okogerewu, kuogorewu kae! 

Icare ere Cibae Tawado ko pugeje. 
Tumode ko duotodai egore Bakororo tugomagaia eiaduigodoge etowaio otogudare. 
Egore tugarege Kurugugoe tagi kamacero maidoce. 
Dukeje icare ere Cibae Tawado paru ko. 

Akedure dukeje ere Tuguo paru ko.
Egore uia rega tugu... Wo ce... Ma... Gu... Je oce... Ma... Guje.

Akedure dukeje icare re Roia Kurirewu ko pugeje. 
Egore oM Om. Om. Tamigi Tamigi.

Akedu kejere icare ere Marenaruie eko pugeje. 
Egore wa... Ho Oo... Marenaruie eigoia maidodu jetuiarega. 

Akedu kejere icare ere Kiege Barege Kurirewuge eko pugeje.

Akedu kejere icare ere Boe etui pobo todu bukejewu Juredoge eko pugeje. 
Egore arowe eture Bakoro pudae.
Egore arowe eture Bakoro pudabo.
Egore aire Bakoro akogodure.

Akedure dukeje, eture ebo poboto. Ere nowu etuomage Eparuia ko.
Egore Marenaruie, marenaruie eigoia maidodo jetuiarega, jetuiarega.
Ere nowu eiaro reko bakujeiwu jipa kae dutabore egoino nowu marenaruieji, nowu uiadumage etogi. 

Nowu uiadumage eture ebo poboto. Nowu etuomage ere erego jipa kae. Ere emugudo, dukejere ere tugirimi. Etaregodure bato, emagore nowu etujemagei, egore tarego ia noidoiarogu bogai, tawo ia noidoia bererogu mugudo etaregodu bogai, eworogu ko taregodu tabo. 

Ere tuiadumage etugu poboto, dukejere icare emerure toro boeto.
Emerure ia tagogo bogai, ia kugu bogai, ia bi bogai, ia coi bogai, kagagu bogai.
Emerure ipocerewu bogai, emerure ratugeru bogai, emerure rie bogai, emerure aigo bogai, emerure aigo burea bogai. 
Icare etaregodure meri rekodu tabo. 

Jiwo aidurirewuge eiwo aidugirire. Ere ia bito nowu tuiadu morice... Iakeje rugadure etaregodure tugera kedo akurugudu tabo, boecoji, meri rekodugodu tabo. 
Nowu etuore nowu eke noidoia bererogu maku etai. Ererogu ko tu je. 

Icá barogwato emerure pugeje. 
Ca! Nonore icare eiwo aidugirirre, icare ere ia bito, aipoburewu, aigo, ere bito. 
Ca! Nonore icare ere tamudo. 

Ca! Bakaigu Bororo bukejere Boe ere pu ra kujagudo. 
Bakaigu Bororo bukejere Boe ere nonogo, kidoguru, iwodu jodo pudo. Dukeje icare Boe ere kuje bo jodo pudo pugeje, Bakaigu Bororo bukeje. 

Bakaigu Bororo otodai, Boe ekare pu tugu mototo, Boe ekare tura kabi pui, Bo ekare pu ra kujagudo, Boe ekare kiogakare pui. Ere pu barigu bakujebiji. 
Bakaigu Bororo tadare Bo ere pu ra kujagudo. Nowu piji mato pugeje icare Boe ere turo pemegarewu tawuje. 

Boe ewarudure Bakaigu Bororo piji jii. Ipare Ewororo kae. 
Nonore icare Boe ere turo jamedu tawuje. 
Du iere Ipare Ewororo. Mugure Itura Kurirewu bukeje, toro Torigara mato. 
Nonore icare Boe ere aroeceba, kuruguga, pariko, ciwaboe etoiaga, ere kogu pemegado. 
Boe ere ira motudo. 
Nowu boeto jiwu pegapegare, du akedure toro, pijire. Awu re icare rakojere oino rugadu. 

Nowu Ipare Ewororo kejere Boere turo pemegado, Boere turo jetorodo. Boere tuiedaga, tujarugo, boere tagu aroe, boere epemegado, boere eedorodo. 
Icare Boere togwa jodo pudo. 
Boere Ecerae ewu tumugaji, Boere Ecerae emugudo tuwai muga keje. 
Nonore icare Tugaregere tore ewu tuiiogora gajeje. 
Tugaregere bororo bu tore etai. Tugaregere kodo baado tore etai, Tugaregere beto baado tore etai, ere atubo biri bado tore etai. 

Boere irogodu, ba, baidaga ere jeto tore ekera paru, ewure paru. Nonore Tugaregere tore edugodo. Nonore Tugaregere akir— maku tore etai. Nonore Tugaregere tore edo nono pureore. Nonore Tugarege etoragudure tore eiogi. Nonore Tugarege eguru padure ekajeje tore ebo. Nonore Tugarege enogudure tore ebo. Nonore Tugarege ere cimamomo iegi torei. Ere tugera bu etao keje, egore akagogo! Akagogo! Tore eiamedu boeji. 

Tugaregere Ecerae etudo bororoji Tamigi pudabo.
Ere etudo bororoji Moriboe pudabo. 
Ere etudo bororoji Tugo Jirie pudabo. 
Ere etudo bororoji Tugodoge pudabo. 
Ere etudo bororoji Kuiade pudabo. 
Ere etudo bororoji Jakomeadoge pudabo. 
Ere etudo bororoji Nabure pudabo. 
Ere etudo bororoji Aroecebadoge pudabo. 
Ere etudo bororoji Odoge pudabo. 
Ere etudo bororoji Tubore pudabo. 
Ere etudo bororoji Bakorodoge pudabo. 
Ere etudo bororoji Cibaio Bakororo pudabo. 
Ere etudo bororoji Aturua pudabo. 
Ere etudo bororoji Bakaigoe pudabo. 
Ere etudo bororoji Ru pudabo. 
Ere etudo bororoji Kugu pudabo. 

Icare Eceraere Tugarege etudo bororoji pugeje. 
Ere etudo bororoji Okoge Bakororo pudabo. 
Ere etudo bororoji Okoge Kujagurewu pudabo. 
Ere etudo bororoji Adugo Oro pudabo. 
Ere etudo bororoji Bokuojeba pudabo. 
Ere etudo bororoji Burekiabeio pudabo. 
Ere etudo bororoji Bokodori Corewu pudabo. 
Ere etudo bororoji Okoge Corewu pudabo. 
Ere etudo bororoji Bae pudabo. 
Ere etudo bororoji Buturoe pudabo. 
Ere etudo bororoji Okoge pudabo. 
Ere etudo bororoji Umuguio pudabo. 
Ere etudo bororoji Adugodoge pudabo. 
Ere etudo bororoji Meridoge pudabo. 
Ere etudo bororoji Baparukadojeba pudabo. 
Ere etudo bororoji Meri Jokimoiodoge pudabo. 
Ere etudo bororoji Pari pudabo.
Ere etudo bororoji Ki Oro pudabo. 
Ere etudo bororoji Barubaru pudabo. 
Nono Ipare Ewororo keje. 

Nonore icare ere Mano Akurararewu tawuje. Mano Kurirewure mano akurararewu tawuje. Ukiga ekure. Icare Birimodore mano akurararewu tawuje, ukiga kujagure. Era pana akodo ji, ere parira akodo ji.

Icare ere kado parudo pugeje. Nowu kado iere Parabara. Ure kadowuge eiere Parabaradoge. Ere Bakororodoge (Aroroe Birimodo, cebegiwu, Akaruio Boroge, cobugiwu) etawu ge. Ere Bokuojebage etawuje. Ere Aeredoge etawuje (iwugududoge Tadugo, cebegiwu; Butoregadu, cobugiwu. Ere nowu Parabaradoge Eimejerage etawuje (Parabaradoge etuore, badojeba cebegiwu; onaregedu bakoro eceraedu). 

Dukeje icare ere Toro tawuje pugeje (Ki Bakororo ure Toro Corewu tawuje; Meredu ure Toro Kigadurewu tawuje)

Dukejere icare Meriri Baru ure Kaiwo tawuje (Paiwedu. Ure mito tu je. Uwiere, maré bire, kocare metuia bokware, Dukodi icare oe jamedu meture apo, uwie bire kodi). Ure Kaiwo (kaidaga) Corewu tawuje, ure Kaiwo Kigadurewu tawuje. Nowu jamedu boe: corewu, kigadurewu, Meriri Baru. 

Icare Meriri Baru ure Boeru Kiari tawuje. Ure tugeragu ei meri pagaia keje, dukodire eiere Boeru Kiari, boeru rakaguragare dukejere ure tugeragu ei kodi. 
Ure Meriri Bari (powari) maku Birimodo ai, ure Parira maku Akaruio Boroge ei. 
Nowu Meriri Bari akore erege... Erege... Erege... Erege... Erege.
Nowu Parira akore cigi... Cigi... Cigi... Cigi... Cigi.

Dukejere icare Aroia Kurirewu, Butoregadu ere Iwodu tawuje. Ia iwodu ere okwa akirido, ia okwa akirikare. 
Ere tugeragu Arogiarewudoji (Bok Ec.), ere tugeragu Aromere Ekurewudo (Bok Ec. Ceb). Nowugere ere ererugo paruji: pr... Pr... Pr... 

Dukeje icare Aroia Kurirewu, Butoregadu, ere Marido tawuje. Aroia Kurirewure tugeragu tuiorubodare Akaruio Bokodori ji. Butoregadure ure tugeragu tuiorubodare. Bakorokuduji. 
Nowugere ere ererugo nowu Marido paru tabo boeçoji... 

Dukeje icare ere Marido Ikurewu mugudo pugeje. Ere tugeragu nowu ture tugeragu jiwugei (Bakorokuduji, Akaruio Bokodori ji). Nowugere ererugodure tabo boeto ji. 

Dukejere icare Bokodori Ecerae ere Kado Rairewu tawuje. Ere tugeragu Mano Kurirewuji, ere tugeragu Birimodo ji, nowugere icere ere ererugo tabo boeto ji... 

Dukeje icare Baadojebage akego pudui Boewo Aije Ako arego. Ere turagojedo Roia Kurirewu Koborigodu tabo Aije okea kejewu Roia Kurirewu. 

Dukejere icare Kaigu, Aromerere eture mea tabo, iwara kigadu tabo, cewu Aije bogai. Butoregadu kodure ebo. 

Ipare Ewororo mugure Itura Kurieu okwa, oino mato. 
Nowu Itura Kurirewu mugure kimo. Brae ekera amagadukare ji roga. 
Bakarunure ema. Brae eno bakaru nure ema dukodire ekera amagadukare ji roga. 
Du okwai, Meri Rutu jaogwaire Ipare Ewororo mugure, padure, puredu tu nowu Itura Kurirewuji.

Ipare Ewororo Biegarewu okwacere mato. 
Aroe Etoro Meta okwacere mato. Ia kuruga kurirewu tore Boere aroe etoro tugu, dukodire iere Aroe Etoro meta. 
Nowu Itura Kurirewu okwa keje ia ewororo iere Batagaje Barareda. Metuia padu puredure tu ji, nowu Itura Kurirewu okwai, iera Nabure Etao Barareda. 

Nowu Ipare Ewororo kejere icare Pemore ime edo tuwido. Nonore icare ime ere Pemo bito.

Akore jugodoge eparudo. Icare Boere jugodoge eparudo. 

Kodure kuri Jerigi Otojiwu ae, akore Jerigi Otojiwu, Jerigi Otojiwu, aerudu aroi. Akidogodukaba jugo kuricigorewuji. 
Jerigi Otojiwu akore u! Apagudu kaba. 
Mare Pemo koiare ure joruduwado tagowo ino tumago jipagi. 

Icare Boere bakuredo nowu Itura Kurirewuji. Icare iparere tudugu nowu iturato, toiogwari tabo. Ipare ewijanure nowu Itura Kurirewuji, egore arego toro! Tugodui. 

Dukeje ere iogwarido wa! 
Egore torire toro! Jeririre toro! Iwaragigudure toro! 

Dukeje icare eiore nowu jugodogeto. Pemo koiare ure eeruduwado tagowo oinono. Ure nowu barege eiamedu tugu nowu iturato etai. 
Dukeje icare jugodoge eregodure. Ere jugodoge erego, egore wa! 
Egore ekodo bakure kae toro! Wa! 

Dukeje icare jugo aregodure Jerigi Otojiwu ae. Kurire! Wararure! 
Jekudure ji, Akore u! Ino boegetu! 
Icare itogodure ji pa! 
Icare akokare nono jugo tagore. Akore kui je. Oragudure. 

Dukeje biabuture cewu akore puduiwo keje. Ure tudugo, tuwaiga, ure barigu, ure todomo tugajeje. Kiarigodunure cidogodui jitu duji. Uto rekodaji... Aiwore enojore tuku, tuwi tabo. Tugo meture tada. 
Ure tudugo ta piji, uture piji. 

Kodo kuri... Toragudu tabo. Ure tuwuredo tu. Ure tuwuredo boe keje oino. Ure jiparogu bu. 
Icare Boere tudo pui ecewu jugodoge ebo. Dukeje icare emagore bogai, egore kaiba Pemo kodure? Pemo pa? Kaiba tagodure apo? 
Egore ioruduwakare! Ioruduwakare! 

Nowu ro oino jiwu ure tumagoiagu, mare akoiwakare tumagowo. Ure tumagoiagu, mare oragudure. 
Icare ere boe pa ji, egore akirema, akirema aro oino ji! 

Nowu oragudure akoiwa bokwado tumagowo. 
Icare akore u! Awu jire kodure jice. 
Ia ime egore awu kaere inagore. Emare ro oino ji.

Dukeje icare ere taodo bogai, Eemarure bogai. Egore tagado toro bogai! 
Icare ere taodo. Dukeje icare ia jorudo ji, akore wo! Õm! Pado woe! Ure bito marigudu! 
Egore Ar—! Wo! 

Ere pado pemegado. Ere raru, bai ere bu keje, ere rorido joki. 
Icare eture bato. 

Aroe ekudu kodo awadure, cewu jugodoge ebo, bato. 
Etujemage emearudure ekuduji. Etujemage ekudugodure ekudu paruto, egore pagore ekudu aregodu! 

Icare etaregodure. Enogwa jeture cewu Pemo bitodurewuji. Icare Pemo uwobe etoragodure. Icare Aroia Kurirewu ure baporogu reko Kaigu ae. Uture mato baito. Ere pana akodo ji... 

Baadojeba uwadodure areme etae, Boe etae, akore tagera bu negedurogu bukeje, tagera bu nogwaredurogu bukeje, tagera bu kido keje, ore keje, korao keje, nabure keje, kuido keje. 
Akore tagaba paro to jerigi keje, tagaba apeadu bowuje. 
Dukeje icare Kaigu ure tugera tugu baporoguto: cugugu, cugugu, cugugu... 
Aroia Kurirewu ure togwa tugu panato bu! Bu! Bu! 
Kaigu akore go... Go go Go. Go go Go go go...! Wororo jiCantando go... Gogo... Go... Gogo... Go... Gogo! 

Pemo koiare ure akodino tuwogai. 
Akore cibaemaga umano jeto mato jao Bororo kae, Aije tuwogai. 
Cantava cibaemaga umano jeto mato jao, Bororo kae, Aije tuwogai. 

Dukeje icare moto jarurugodure. Dukeje icare ipo, iwara, tori, boe jamedu boe amagadugodure. Bakuru buture. 
Kaigu akore go... Go go! Je dukeje moto amagadugodure. 

Icare Boe eiamedu boe oragudure. 
Bakuru buture, bakuru rakare! Boe makodure.
Icare akore Bororo kaie! Bororo kaie! 
Pemo koiare akodino tuwogai. 

Icare nowu moto amagadure nowu Kaigu amagadudo ta ta ta ta ta! 
Dukeje icare motore tuiado Kaigu jokorai. 
Icare ure tudawuje oino rugadu. Ure tumugudo nono jokorai tu... 

Icare akore Birimodoie tuiadumode ema, akore Butoregaduie tuiadumode ema, akore Aroia Kurirewuie tuiadumode ema, akore Mano Kurirewuie tuiadumode ema, akore Akaruio Borogeie tuiadumode ema, akore Kurugugaie tuiadumode ema, akore Meriri Baruie tuiadumode ema. 

Akore cibae ewarie tuguiemode ema, akore okoge ewarie tuguiemode ema, akore okoge eworo bariie tuguiemode ema... 
Akore kodudu! 
Akore nowu powari jetumode juraji tuwogai. 

Akore nowu meri keje Boe emeru kaiagu, nowu meri keje Boe edu tuguiagu; nowu meri akedu keje Boe emerumode, dure pemegare. Mare Boe emerumoduie nowu ture tuguo meri keje, adugo moduie Boe ewido, awagu moduie Boe ekowuje, Boe emoduie tuwududo, Boe emoduie togorido, Boe emoduie tuwido, ore erugodumoduie Boe ji, apegurare erugodumode Boe ji. Oino nowu meri keje. 
Akore barogwato Boe emerumode, dure pemegamode. 

Icare Boere turokagado nowu bataru ji. Boere cibae ewari upo bu kujagurewu towuje. Boere okoge ewari upo ekurewu towuje, ukuiece. 
Boere mea kogudo, ere bu nowu ukuie powari keje. 
Icare Boere butudo baito, nowu iadu bogai (Birimodo, Mano Kurirewu bogai). 
Nowu poware ewudure baito. 

Birimodo ure togwa tugu to, ure akodo erererererere gae! 
Ure metuia akodo erererererere. 
Ure togwa tugu okoge ewarito pugeje, ure akodo tugigi, tugigi, tugigi! 
Ure togwa tugu nowu uke meaji, akore ps! Page mea reno! Pawo jiwa aidugirido! 
Jetudo pa! Buke padu paga tu je duji. 
Metuiare togwa to ji pugeje, akore ps! Page mea reno! Boe puredu kaba pajeji, boe puredu kaba pawiemagei, boe puredu kaba pamanamagei, boe puredu kaba pawobei! Boe jaedo toro epiji! Ps! 
Icare ure maku tuo ai pugeje, akore ioga akuie powari reo. Ure togwamu ji ps! Ps... ! 

Nonore icare Boe emugure tumuga remawu keje. Icare Baadojebage emugure tumuga keje. Nonore icare Kie emugure tumuga keje. Nonore icare Bokodori Ecerae emugure tumuga keje. Nonore icare Bakoro Ecerae emugure tumuga keje. Ecerae enodo pa reno. Nonore icare Ecerae emugure tumuga keje. 

Nonore icare Paiwe emugure tumuga keje, nonore icare Apiborege emugure tumuga keje, nonore icare Aroroe Cobugiwuge emugure tumuga keje, nonore icare Iwagududoge emugure tumuga keje, nonore icare Aroroe Cebegiwuge emugure tumuga keje... Icá tugarege etagedu. 

Nonore icare Ecerae emugure Tugarege ebo. Nonore icare Ecerae areme emugure Tugare ime ebo. 
Nonore icare Boe egore iorubodare! Oino.
Nonore icare Boe egore iadu! 
Nonore icare Boe egore itoredu! 
Nonore icare Boe egore iwire! 
Nonore icare areme egore ikoge! 
Nonore icare areme egore iwurirogu! Iwurimage! 
Nonore icare Boe egore? Ituierogu! Ituiemage! 
Nonore icare Boe egore imarugo! Imarugomage! 
Nonore icare Boe egore iedaga! Iedagamage! 
Nonore icare Boe egore ime! Imedoge! 
Nonore icare Boe egore ioga! Iogamage! 
Nonore icare Boe egore imuga! Imugamage! 

Icá! Boe ere pu jejiwudo kidoguru tabo.
Boe ere pu kujagudo, ere pu okwagedo. 
Nowu Boe eke iere mana, manageje, iere managae. Iere pawo karo tugu bai tada. 

Awu inodu koia, Boe emearudu kuricigore pui. 
Nonore icare Boe ere tugeragu pegarewugei, Boe ere pegarewuge eeruduwado. 

Boe ere pu okwa porodo, Boe ere pu iedo, Boe ere Bakororo Ika bu puwugeje, Boe ere Kidoguru Para bu puwugeje. 

Dutabore icare Boe eture mato, Itura Kurirewu piji, Ipare Ewororo piji, Torigara piji, Cuiabá Po piji jamedu. 

Boe ekodure ji... Boe eiore Apidoguruto. 
Boe egore kabobao? 
Akore boe kodiboe imi karegao. Apidoguru, Apido, oinore ikiere. Boe ekenure imi. Ikuru jire Boe enogwagere. Pori tore boere itugu. Poiwo tabore Boe enogwagere ii. 

Icare Boe ere tumugudo keje, icare Boe ere pemegado. 
Akore oinore Boe egore iparuiaji. Nowu poiwo, Boe ere roiao ta ji.
Egore aroe eiwo Marenaru Oa Oa Oa! 
Boe egore bure rerurewu aro tawuje, aro tawuje! 
Boe egore arowe karo ikududo. 
Boe egore arowe mace ikududo. 
Boe egore aroe etae, ekuduwo, ewo jure aidu tawuje. 
Boe egore arowe akiri barigu akaio kae. Imaiare ewurerewu kodure akae. 
Oinore Boe egore togwagei jitu tabo. Eegarere ji. Boe eke pemegarewu nure ema. 

Boe eture pugeje. Boe etaregodure a kuruga kae. Boe etaiwore oinore iaboere tudo! Icare Boe enoragodure ji, egore Kabobao? Inoba ureboe bao? 
Akore u! Boe kodiboe imi karega. Boe eke imireo. 
Akore iire Boe egore pogodawu, ino. 

Metuia akore boe eke imireo. Iire Boe egore, otoe, otoe, ino. Boe enure itugu, Boe enure itorudo. 
Icare boe ere etawuje, Boe ere etugu. U! Pemega remawu nure pureore rugadu. Girorire, betugurure. 
Boe ere kowuje, pemegare rugadu. 
Boe emugure keje. 

Icare Boe eture pugeje. Boe etaregodure iaboe tuginoiwu kae pugeje... Oinore ure boe joki! Oinore ure tudo! 
Boe egore kakodiboe bao? Inoba ureboe bao? 
Akore boe kodiboe imi karega. Motore imireo. 
Icare Boere kaibori to ji, boe ere torudo, boe ere tugu boekuruto: kare ekuruto, barege ekuruto. Rore, pemegare. Icare Boe ere kowuje. 

Icare Boe eture pugeje. Boe etaregodure ia boe tuginoiwu kae pugeje... 
Boe egore kakodibie bao? Inoba ureboe bao? 
Akore boe kodiboe imi karega. Noidoguru imireo. Boe ekenure imi. Boe enogwagere ipoiwaji. Boe ere kugudo, Boe ere beredo, Boe ere kujagudo, boe ere meto dadawu do ema. 
Boetoji no kodu, dukeje noidoia poiwa ekurewu, iere meto tadawu. 

Akore paro tabore Boe ere ipoiwa tawuje, dure Boe ere pemegado, dure Boe ere kowuje. 
Boe egore wo! Paro pa? Paia kowuje! 
Akore tori tabore Boe ere awu itadu bowuje, parotori tabore Boe ere iwowuje. 
Boe egore wo! Kode! Tori pa? 
Tori akore tori imireo. Toriwudu imireo. 

Ia boe akore boe ewainure imi. Boe egore bai Barege Eiarirewu. Boe egore bai, ino ii. 
Boe egore bai Cibaiari, Boe egore bai Kudoroe Eiari, Boe egore bai Buiogori. 
Bokodori Ecerae ewainure imi. 

Egore kode, inoba pamode parodo ji? 
Akore ipo apare boere kado. Ipo bigodure Boere kado, dure Boere bu ja tada. Dukejere Boere ia ipo bu, dure iere bai jura, du ao kejere boere iwarigu, dukudare Boe emugure. 
Nowu emugure tadawu ge egore iwai barege eiari reo. 

Boe emugure Arua Bororo keje. 
Emare iere Bai Cibaiari, iere Bai Kuogori, iere Bai Kudoroe Eiari, iere Bai Buiogori. 
Icare Boe ere pemegado, icare Boe ere tuwai motudo. Boe ere taiado. 

Icare Boe ere akir— maku. Tugarege ere akir— maku. 
Tugarege ere Karo Paru maku, ere Barogo Paru maku, ere Mano Paru maku, Akaruio Bokodori ai. 

Ere Aroe Enogwage Paru maku, ere Aroe Ereru maku, ere Jure Paru maku, ere Kuiada Paru maku, ere Aije Paru maku, ere Jure Kurirewu Paru maku Bakorokudu ai. 
Ere Roia Kurirewu maku, ere Ekurewuge maku, ere Juredoge emagu, ere Kiege Barege emagu. 

Ere Ciabe Etawado maku, ere Tuguo maku, ere Bakure Enogwari maku, ere Roia Mugurewu Merijiwu maku, ere Roia Mugurewu Boecojiwu maku Akaruio Bokodori ai. 
Nono, nowu Arua Bororo keje, Birimodore toe maku tonaregedu Bakorokudu ai, Akaruio Borogere toe maku tonaregedu Akaruio Bokodori ai. 

Akaruio Borogere Ke kujagurewu maku Akaruio Bokodori ae, Kurugugare ke kuogorewu maku Mamuiawu ge Eceba ai.
Dutabore ere ererugo. Ere eedugodo, ere cugui biri tugu ewiato. Emodure. 

Akaruio Borogere Aroeceba ikawa maku Akaruio Bokodori ae.
Kurugugare nowu aroeceba ikawa biegarewu maku Mamuioawu ge Eceba ai. 

Icare emagore pui pugeje tuwo pu okwa porodo, emagore pui tuwo pu bia parodo, emagore pui tuwo pu eno porodo. 

Emagore pui tuwo tugudu kejewudo (Boe ekudu kejewu). 
Nonore ere taobaru kejewudo (Boe etaobaru kejewu). 
Nonere ere taotara jiwudo (Boe etaetara jiwu). 
Nonore ere tuiba kejewudo (Boe eiba kejewu). 
Bokodori Ecerae ere nabure aro bu tuiba kejewu paru keje. Awu pemegare, moture. 

Barogwa kododure. Pemo koiare ure barogwa kododudo, tuwo pawadaru maku pagai. 

Ure Baraedugume akodo oino wo...! Itugare braedu bokwa ra! 

Icare ure Baraedugumedo tudugu tuguda. Icare ure udo tudo moto ji pr! 

Dukejere, nowu makore iejiwu brae epadure boe kajeje. 

Icare ure Baraedugume akodo pugeje e! Itugare braedu aku tapira bokwa ra! Itugare braedu aku kawaru bokwa ra! Itugare braedu aku kagariga bokwa ra! Oinore akore. 

Icare ure Baraedugumedo tudugu tuguda. Icare ure udo tudo moto ji pr! 

Dukejere, nowu makore jiwu brae eguiee epadure boe kajeje. 

Pugeje, ure barogwa kododudo pugeje. Ure okeado pugeje, ure akodo e! Itugare braedu uke iro bokwa ra! Itugare braedu uke kuiada bokwa ra! Itugare braedu uke tako bokwa ra! Itugare braedu uke bako bokwa ra! Itugare braedu uke riboarewu bokwa ra! 

Nonore icare ure udo tudugu tuguda pugeje. Ure udo tudo moto ji pugeje pr! 

Dukejere, nowu makore iejiboe jamedu boe padure moto kajeje. 

Dukodire page ukare tuginoi: pagere mitoto tu pagai paiamedu. 

Dukejere icare Pemore pawadarudo tuginoi pubiji. Dukejere Pemore pagedo tuginoi pubiji. 

Pamearudaedo purewure, mare pagogwa kodukare pu okwa kodaji. Mare ure purewure rugadu. 

Pamearudaere purewure rugadu. Paeruduwa jiboere purewure rugadu. 
Pabogurure ceboere purewure. Paegarere jiboere pureore rugadu. 

Pagiarigodure jiboere purewure. Pawoadaere purewure. Pamearutorure jiboere purewure. 

Dukodire pamearutorure ji paiamedu tabo boere bakuru rema. Dukodire pamearutorure ji paiamedu taboboere bokwaro rema. Kodire pamearutorure ji paiamedu tabo boere baru kujagu rema. 

Mare ure pamearudae pemegarewu maku pagaiwu Pemo rema. Ure paeruduwa maku pagaiboere Pemo rema. 

Dukodire imedu pijire paewodure. Imedu pijire pamearudae boture. Imedu pijire paerudae boture. Imedu pijire page boture. Imedu pijire pagoroe boture. Imedu pijire pamaragodae boture. 

Kodire pawodure pijiwu imedu makaguragakare. Pawodure pijiwu imedu mito tu je. 

Icare Pemore pawadaru maku pagai. 

Makore boeto jiwu, Pemore makodo boeto jiwu akore o o o O o o O o o. Oino.

Metuia akore gae gae Gae gae Gae gae. Oino. 

Metuia akore tori to to to Tori to to to Tori to to to. Oino.

Metuia akore wu wu Wu wu Wu wu Wu wu... Oino. 

Pawadaru paiamedu tabowu reno. Pamearudure pu okwa bataru ji paiamedu tabowu reno. 

Dukodire pawadaru ukare tuginoi. Pawadaru mito tu pagai. 

Icare Pemore tugera ra cebiji, boe cebiji. Ure tumagu nowu ture ko boiwuge etai. Ure tumagu etai nowu ture ko boeto jiwuge epiji. 

Ure tugera ra pijiwugere Boere emage. Ure tumagu aiwugere Braere emage. 

Dukodire ure Boe eeruduwa koborido tu je, turoji, tuwadaruji, toroeji, tuge roguji, tumago ji. 

Ure tumagu aiwuge eeruduwa kimodo turoji. Dukodire ure eeruduwado meriri kodurewuji, ure eeruduwado meriri rerewuji. Ure eeruduwa kimodo oino. 

Du kodire, kodure boeto jiboe pemegakare: pega pegare. Kodire boiboere pemegare. Kurikare, mare pemegare, mare joruduware, mare roiware. 

Jakomea Atugojebado aiwore tu... Jordure tuwurimagei. 

Aiwore tu... Icare epuredugodure. 

Dukeje icare ure taiwodo Baraedugume aoto, ure oeku kowuje. 

Dukodi icare ure nore kori butudo Baraedugume jokuto. 

Kodi icare unudure, unudure, nowu aredu uwurimage epuredugodu keje. 
Icare etaregodure. Boekare, Baraedugume unudure marigudu. 

Dukodi icare ere tugeragu nowu Pemo ji. Eiwogunure ji. 

Mare koia, koiare ere eiwogudo pudui. 

Icare eture apo. Ere taredo to ikato apo. Icare eture apo. Pemo tabore eregodure. 

Dukeje icare Baraedugume jetadure. Ure tuie maedo tu... Aiwore tu... Pemo muga kae. Boekare! Muga kedore. 

Akore u! Kaiba Pemo kodure? 

Boekare! Nowu aredu akore a! Iwurimagere marigudu apo. 

Akore kirabodu! Dukejere icare ure tugeragu tagu kurugoji, ure tugeragu tagu rekoji, ure tugeragu to ipo bigoduji, icare uture to ika kae. 

Ure taredo to ikato, icare kodo jii... Kodure jii... Eregodaji... A! Jordure ei. 

Ure tuiodo to ika keje, aregodure etae. 

Ure to ipo bigodu rakojedo, icare ure tagu reko barigu oto kae. 

Dukejere icare nowu ako reko makore: bataru keadure, ako kowodure. Ure tuwadaru butudo tori poroto, jerigi poroto. 

Dukejere icare cewu ime etaiwore nowu rekoji akoi tumago tabo dudji nowu ipo oto keje. 

Dukejere nowu aku kurugo ure taredo toro nowu ime eno ikato. Ure tudugu cewu Pemo ji, ure tudugu kuda mato nowu Baraedugume ikato, nowu ime epaga keje. 

Ure barigu nowu ikato kuri tuku je. Dukejere Baraedugumere tugirimi paci nowu ime eibagi. 

Rore cai turegodui apo kodi nowu ime epiji. 
Nowu ime eeruduwakare. Emearudaere nowu Pemo mugu kimoie nowu ika tada duji. 

Nowu ime eiamedu boe aiwore coboje reko akoi tago kowodu tabo duji, tuwadaru keadu tabo duji. 

Du kodire eerudukare kurugoi ecewu turegodure tabowu Pemo barigu Baraedugume o ika to duji. 

Emearudae tugu kimore tu... Ecewu Pemo muguie to ika tada duji. 

Icare Baraedugumere marigudu eibagi ecewu to Permo tabo. 

Dukejere icare ere boe pa nowu to Pemo bogai. 

Icare aregodure apo tuwai kae. 

Akore ji woere amugure, woere apadure. Mare aregodure ipiji, mare ature ipiji. Ire akowagedo, ire akududo, mare ature ipiji, aregodure ipiji. 

Oinore Baraedugume akore Pemo ji. 

Icare Pemo aidure tuwo padudo pugeje. 

Icare ure nowu tumagore jiwu ime edo marido pemegado. 

Ure edo kado jii je. Icare itodure, makaguragare, dukejere icare ure edo kogudo, okwaborado jii je. 

Ure remagu nowu poboji, ukare turugadu. Ere kogudo pugeje jii je. Icare ure remagu nowu poboji pugeje. Dutabore icaree ure turugadu nowu poboji. 

Dukejere icare ure bu nowu pobo kajeje. Icare ure udo turugadu. 

Dukejere icare ure akego pai, ure pawarududo pugeje. Ure pado pagado ecewu maridoji toro bakowuto. 

Dutabore, kodure puregodajiwuge emearudure pu okwa bataru ji. Kodure eregodajiwuge emearudukare nowu kodure tododaiwuge enogwa bataru ji. 

Eture pijiwu ewororo eeda iere Anabo Bororo. Nowu ere pagado kajejewu pobo iere Bakurebo Po. Nowu ere pagado jiwu iere Marido. 

Ere pagado jitu tabore icare pawadaru padure pumekeje. 

Nonore icare cere tagie to barae. Tagie metuiare Kuiawe. 

Cemagore jiwu tagie reno. Nowu tagie jire ceiamedu joruduware. 

Nono pawadarure tuginoi pugeje. Cemagore Barae, ino taiameduji. Nono tagagore Bororo, ino ceiameduji. 

Dukejere icare ia imedu kodure woe tuginoigodu jordure kuidoji taguce. 

Icare ure baado pugeje. Ure tuwai mugudo, icare ure ecewu tagu kuido barigu ecewu tuwai ao kae. Dutabore nowu imedu mugure tuwai tada. 

Dukejere icare cewu aku kuido akogodure. Oinore akore tumugui! 

Icare cewu imedu biapagare tu tagu kuido makoji. Icare mearudu pegare okwa bataru ji. Icare tugugodure nowu tuge kuido akoi tumago tabo duji. 

Nowu aku kuido akore biagai arua, Arua, oino biegai. 

Icare nowu imedu akore i...! Arua Bororo kirabo ra imugure oino! 

Icare nowu imedu ure tuiebu. Ure tuiemaedo tu... 

Dukejere icare ure boe jodo boe keje, icare ure boe akudo. Icare ure boe to boe aoporurewuji, ure boe to joruboji, nowu tuiogora piji. Icare ure boe akurugodudo nono tuiogorai. 

Icare boecodure, barogwa kododure. 

Mugure tu... Tuwai tada, dukejere biapagare tu... Ia boe emagore. 

Akore u! Inoba boere pugeje? 

Icare ure taiwodo, aiwore tu... Joku buture tai aroe ewugeje. 

Akore kakoduwu aroe tagiba tagaregodure? Tagodure, tabadure boe kajeje? 

Egore boe kodiwu aroe cegi karegao. Aroe cuguie cegireo. 

Nonore icare merure tugerogu bogai. 

Ure ceno tadawu barugi oiaga ure jeto tuwai otoji. Ure taogajejewu ba ure jeto tabo tuwai tada. Du pijire merure tugerogu bogai. 

Du uiagejere icare ia imedu aregodure tugudawu kodokora enaboa tabo. Iedure tubowari aokoboji. 

Aiwore tu... Nowu tumeduia uwaice. Ure tugogado boeji pugeje... Ure taiwodo tu... Nowu tumeduia uwororo ji. Icare tugugodure nowu tumeduia uwororo ji. 

Dukejere icare ure tamudo nowu tumeduia uwai paru. 

Dukejere icare nowu metuia aregodure. Aiwore tu... Nowu tumeduiaji. 

Akore akaregodure? Nowu metuia akore u! Itaregodure. 

Akore kaiba kejeba amugure? 

Nowu metuia akore boe keje karega imugure arua Bororo kejere imugure. 

Boekare! Nowu metuia akore m! M! Imire itonagodo ji, imire itonagodo ji, imire itonagodo ji. 

Nowu metuia akore boro! Ukare ino! Inaire itogeadure Arua Bororo ji. 

Inaire iordure Arua Bororo ji. 

Boekare! Nowu metuia akore m.! M...! M! Ukare ino! Ukare ino! Ukare ino! Inaire akogeadure Arua Bororo ji. 

Akore boro! Ukare ino! Inaire itogeadure Arua Bororo ji. 

Boekare! Nowu metuia akore m! M! M! Ukare ino! Ukare ino! Ukare ino! Inaire akogeadure Arua Bororo ji, dukodire imire itonagodumode Arua Bororo ji. Akire akiemode Arua. Imire itonagodumode Bororo remawu ji. Akire akiemode nowu Bororo. Imire itonagodumode nowu Bororo remawu ji.

Ukare tu je. Nowu metuiakare makÕai. Akokare u! Ema rugadu, ino. 

Dukodi karega ure cewu tugudawu kodokora rekodure tabo, ure baado tuguda nowu bororo oia keje, ure tumugudo keje tuku, togwa kidu okori koia. 
Dukodi icare ukare tumeduia akoiwado pudui, ukare makodo pudui. 

Ure tumugudo nowu tugodokora keje, dutabore ure cewu tubowari aokobo ure tugera tugu to, ure akodo: koro koro koro! Jii je. 

Dukejere cewu ure taodowu boe emearudure nowu upowari aokobo akoji. 

Dukeje icare eture ako paruto. Eeku akemore nowu ako parugajeje, dukodi icare eture toro ako paruto. 

Etaregodure nowu Bororo okwa kae. Aiwore ei tu je. Enoe rogure tu je. Akore nonore tamugure... Oino ei. 

Aiwore: iage etaregodure. Boekare nowugere icare enoroe bokware. 

Ure turagojedo etae. Ure boe to ei ca! Unure ewido, enoroe bokware kodi. 

Oinore rore boi jii je. Oroerewuge ukare ewido. Oroe bokwarewuge ure ewido tu tu tu je, boe etagedu kae. 

Icare uwie akore nowu tumanaji, akore u...! Imana! Icare are boe eda kedodo. Aro kaba ino! Iare are boe ewido, iarema akaba boe ewido! 

Du kodi icare iaboere ure ewido, iaboere ukare ewido. 

Dukodi icare nowu uwie iere Uiagudu Maga, okudure boe ebo kodi. 

Nowu umana iere Ewidojeba, ukigodure ewido kodi. 

Nowu umana iere Akaruio Bokodori (Bak Ec.), ie boeto jiwu. 

Nowu uwie iere oinono uiagudu Maga. 

Dutabore icare uture boe ebo jii... Torowari paruto, Toduio Bororo kae. 

Ere boe akudo. Ere boe aku kurido. 
Ere tudo pui, icare egore inoba pagagomode awu moto akuji. 
Egore pagagomodukare ji. Pare towuje, pare akudo, dukodire pagagomode ji toduio Bororo. Oinore pagagomode ji. 
Egore u! Oinore pagagomode ji rugadu. 
Dukodire, ie rugadu reno, akaru rugadu reno, nonore pagagomode ji rugadu. 

Dukeje icare ere iogwarido, egore Wo! Oino ji. 

Jerigi Otojiwu ure turawuje Torowari joki... Moto kae. Aregodure moto kae, ure tuiemaedo tu... Boe ewogai. Boekimore. Aroe Pore Boe eeda kedodo! 

Icare kodure kuri tuwai mugurewo kae. Ure tuwai mugudo tuwai mugaji tu. 

Ure tuwai iado tu... A! Icare ure turemo to. 

Mugure tu... Ure tado tuwai otoji tu... Ure tumearudaedo tu tu... Je.

Dukejere icare Pemore mearudae maku ai pugeje. Ecewu tago tagore eiwoji pugeje. 

Mare jordukare Pemo ji pugeje tuioruduware jiwore. 

Mare mearudaekare Pemo koiaie ure tumearudae maku pudai duji. Mearudaere pudumi rugaduie tuioruduware nowu tumearudaeji. 
Mearudaere pudumie tumearudaere nowu tuioruduware jiboeji. 
Dukodire mearutorunure pudui rugadu. Ocarunure pudui. Mearudukare Pemo koiaie ure tumearudae tuiordae, tuioruduwa, tagoiwa, tuwadariwa, tudugui tu oino boeto tumearudae bogai duji. 
Icare boecodure. Icare ure tuiorugo. Ure tubarogu pemegado tunuduwo. 

Icare Pemore nore korido jokuji. Icare Pemore unududo jii je. 

Icare Pemore jetadudo. Aiwore tu je ma, ba aregodure rugadu. 

Aiwore tu... Boekare! Ure tuiebu jii baawadu kae. Ure tuiemaedo tu... 

Dukejere icare Pemore akoiwado. Dukejere icare ure ocago, ure akodo barogwa kododu, oino toja tabo. 

Pemo koiare ure akodino Boe ewogai, ecewu pobo Aroe Po ure jeta kedodowu boe ewogai. 

Mare nowu imedu joruduwakare Pemo koiaie ure tuirduwado tojagoduwo oinono boe ewogai. 

U! Ba aregodu jamedu jire Pemore ocago ocago boe ewogai tu tu tu je. 

U! Okwa kiarigodukare tagoi toja tabo duji tu tu tu tu... Je. 

Icare Pemore akego boe ji oca paruto. 

Dukejere icare boecodure pugeje. Ia boeco keje ure tuiebu... Aiwore tu... Ure tuiemaedo tu... Aroe Eimejerare ia mearudae mak«ai pugeje. 

Ure okeado, ure akodo u! Bure! Imoduna boe enojado? M! U! Turagojei baawadu keje. 

Ikurudure tu je. Dukejere icare ure turemo, ure tumugudo tu tuioru okwai, ure nowu tuioru ako tu je, icare ure jorugo. 
Dukejere icare ocagodure pugeje, ecewu tagorewoji, akore barogwa kododu! Oino. 

Boekare! Biapagare cewu toja rekodaji tu je ma... Boere ino rugadu. Boe egore gigi gigi gigi, ba okwaji. 

Boekare! Akore Ar—! Ceboere! I bokwamode tagojago? 

Dukejere ure turagojedo taci. Ure tugeragu taci ecewu tuioru upea paruji. Ure tuiebu tabo taci, ecewu tuwai piji. 

Kodo tabo ba oiado. Ure uru bu tu ba oiadoda. Ure urugo tu... Ure uru kurido, nowu ocare ino Boe ewogai. 

Upagare toro ewogai tu je, etaregodu bogai. Boekare! Etaregodukare. Boe erore já tuku. 

Meri ruture tu... Ure tuiemaedo tu... Ba okwaji, jordukare Boe ji. Jordukare ecewu ocare ino boeji. 

Icare kiarigodure. Pemo koiare ure kiarigo. Ure akodo m! Inoba imode irodo? 

U! Boekare! Icare jekaregodure pugeje, akore boro! Inure Boedo tuguo! Imodukare inogwa ra! 

Dukeje icare ure tuiebu taci, joru tabo pugeje. Ure tuiemaedo tu je ma... A! Oinore bai gigadure ba okwaji! 

Aiwore tu je ma... Baimanagejewu mugure tumuga keje rugadu! 

Kodure tuioru tabo, ure tuiorugo Bororo keje pugeje tu je. Mare ukare turemo baito U! Upaganure tu toro baito boe ewogai pugeje. 

U! Mare joruduwakare Pemo koiaie ure boedo tuguo pudai duji. Du kode keadu karega ure. Ocaru bigodunure pudui rugadu, icai tui boe ewaido tuguo duji. 
U! Icare bure kiarigodukare turoi joru tabo Bororo kae duji. 

Barogwa kododo jamedu jire utu uture joru tabo Bororo kae tu tu tu je. A! Tuiegare tabo. 
Dukeje icare boecodure pugeje. Boekare! Barogwa kododure. A! Ocagodure... Tagorewoji. Ure tuiebu joru tabo ba oiado, Bororo kae. 
Ure urugo tu je, dukejere icare ia boe aregodure. 
Nowu aregodure boeto jiwure ure iedo Turugudu Pijiwu, akore tuiorugudu pijie aregodure, tugoiwo pigie aregodure, tuge barogo ra, tuge karo ra, tuiorubea paru pijie aregodure, dukodi icare ure iedo Turugudu Pijiwu. 

Akore akaregodure? 
 Akore u! Itaregodu! 
 Akore kirabodu! Akore u! Akowarudo! Paeru reo! 

Icare boecodure pugeje. Icare barogwa kododure, dukeje icare ia boe aregodure pugeje. 

E...! Barogwa kododo jamedu jire boe etaregodu etaregodure tu tu tu je jii... Je. 

Icare boe eiamedu boe aregodure, dukejere icare uwarudure pugeje boebo. 

Kodure Boe ebo jii je. Akore icare pamode baado nono... Icare boe eedure nono. 

Icare barogwa kododure, akore pawarudumodukare roga. Pawo pagamudo jao, pameruwo iaboerogu bogai pageje. Pawo pagado tu... Paerudumode iaboerogu boeji pageje du bogai. 

Icare boe emerure. Boe ekodure jii... Boe eerudure tuborei. 

Bo egore e! Kakodiboe bao? Inoba ureboe bao? 

Dukejere icare nowu tubore egore boe kodiboe cegi karegao, inoba kodiboe cegi karegao. Egore boe eke cegireo. Tubore, oinore cegiere. Bukerogu tabore boere cewido. 

Icare boe egore u! Kode! Bukerogu pa? Paia ewido pageje. 

Icare ecewu bukerogu akore bukerogu imireo! Bukerogu imireo! Bukerogu imireo! Padure boe kajeje já... Dutabore akore bukerogu imireo! 

Icare ecewu Boere tugeragu ji, ere taredo tabo poboto jo... Icare ere ewido. 

Ere etagedudo taci je, dukejere icare ecewu buke rogure tuwogwado pi tuku je. 

Ere tuiemaedo bogai tu... Egore u! Ca! Uradure tuwogwado pagai pugeje! 

U! Ca! Paduwo pugeje. Icare ekodure ebo jii... Bato. 

Etaregodure ebo, egore ceiwo aidugirire. Ceerudure awu tubore kugurei pageje. Egore boe eke pudumie, dukodi icare cere ewido oino pageje. 

Egore bukerogu taboie boere tuwido. Kodi icare cedogeare nowu emagore jiboe bogai. Nowu emagore jiboe bogai, nowuge taeruduia, baarodugodu remawu nure. 

Cedogeare tu... Nowu emagore jiboe bogai. Dukejere icare emagore jiboe padure boe kajeje já... 

Ieripo tabo karega: oinore ure jice boe joki. 

Dukejere icare cere cegeragu ji, icare cere cedaredo tuboreto tabo. Icare cere ewido oino tu je, dukejere icare ure tuwogwado pi tuku! 

U! Ire taeruduia, iwia akurure toro tawogai. 

Mare eeruduwakare Pemo koiaie ure tuiordudo nowu tuborei. Emearudaere puduie tuiordure ei, emeardaere tuiordu pagaie tu ei. 
Icare areme egore pugeje, egore cegi jamedu pureorere boere pai. Tagado ceerudure jiboeji jamedu. 

Tagado! Awu cenoe akore boe eke pudumie. Kodire boemagai tai du eorere boere pai. 

Kodire awu cenoerogu akore pudumie ciere at—, taibo taboie boere tudawuje, taibo taboie boe eemarure tuwogai. 

Boe eke pemegaguragaie ure pudumi. Tagogwapagado ji ka! Pemegaguragare rugadu. 

Icare ere togwapagado ji. Egore u! Pemegare rugadu! Boekimo! Pemeganure rugadu. Ure inogwa tawuje rugadu. Dukodi icare, oinore egore... Tuiedui, tuiegare koia. Eegare padunure tu boe parugajeje, ecewu tuge roguji.

Egore u! Pawarudumodukare kuri je. Awu page akedu keje pawarudumode. 

Eeruduwakare Pemo mearudae rekodajie tumerure. 

Boro! Ukarino! Nowu tui edo tuguwo du reorere ure ekedo tuguwo etai jamedu. 

Kodire, tuwo eke maku etaire ure barogwa kododudo. Dukodire barogwa kododu jamedu jire ure eerdudo tugeroguji tu tu tu je. 

Icare egore icare pawarudumode pugeje. 

Jokugo akore dukodire inagoino, iogamage, iedagamage, iorubodarege, itore, imedumage, aredumage, imugamage tagae toro. Tawo tagera pemegado tai. Pawarudumode pugeje. 

Tagaiwonure tu ia boe pemegarewu bogai, ia boe akurewu bogai, ia paroiwamode pagabo bogai. Tagaba barudu raido! Tagaba padodu raido. 

U! Tagado tagododai. Tagado tawu reji, tori bogai, jorubo bogai, boto bogai, ore bogai, apegurare bogai. 

Akore togori tabore mugure, togori tabore jeture. Tawu re jetumode ji ma, umode tawu re kowuje ma, taegare pegamode. Ema remawu re taegare pemegamode pu jamedu tabo. Akore. 

Jokugore akoino boe ji. Pemore tumearudae, tuiordae pemegarewu maku Jokugo ai. 

Ure joruduwado boe eiamedu kori. Ure boe ekemado emaboe ure joruduwado ji. Ure boe enoroemode emaboe, ure joruduwado ji. 

Ure iedo Jokugo. Mare ukare unuiaodo pudui, ukare jordudo pudui. 

Du kode ocaronure pudui rugadu. Maerudaere pudumie jurduware boe eiamedu kori. 

Pemonure motudo, dukodire ure iedo Jokugo, nowu tumodu koia. 

Icare boe eture pugeje. Boe ewarudure pugeje jii je. Icare boere baado pugeje. 

Akore woere pamode baado woe. Taroiwado iaboerogu boe bogai pageje. 

Akore tagado tagododai. Kuredogedu karega ure tagi. Marugodu karega ure tagi. Akore kuredogedu jore otogeje pudabo, marugodure jore boe otogeje pudabo. 

Egore u! Amorora amagadu kaba. 

Icare eture. Ere taodo toro boe parugajeje, tuirdumode jiboe boerogu bogai. 

Icare ecewu ime etaregodure kare etae pugeje. 

Egore u! Kakodiboebao? 

Dukejere nowu eerudure jiboe makore ei pugeje, akore u! Boe kodiboe imi karega. Kakodiboe imi karega. Boe eke imireo. Kare, oinore boe egore cei. Egore buke tabore boere cewido. 

Icare cewu ime egore u! Kode! Buke pa? Paia ewido pageje! 

Dukeje icare eceu etogeare bogaiboe ure tuguo etai padure boe kajeje tuku! 

U! Oinore ure boe joki! 

Akore buke imoreo! 

Icare ere taredo kae, ere tugeragu ji, icare ere taredo tabo eto co! 

Oinore erore ei. Keadu karega ure boe oino duji. Enure buke tugu tugu ei rugadu. 

Icare ere tudawuje ebo. Ere nowu buke rakojedo oino. U! Enure nowu buke kuru tawuje, enure kidudo. 

Boekare! Icare ure tuwogwado pi tuku etai pugeje. 

Icare erore ebo taci bato. Eegare kodu awadunure ebo bato. 

Areme eridure etogi. Egore baarodugodunure. Awu kare etore ceiore pugeje. Baarodugodunure! 

Egore boe pageie ure pudumi.

Icare boecodure pugeje. Icare barogwa kododure. A! Erore toro kare etae pugeje taci. Boekare ere turawuje iage ekujiato. 

Egore o! Kakodiboebao pugeje? Kabobao? 

Boekare! Nowu egoino jiboe akore pugeje u! Boe kodiboe cegi karega! Kakodiboe cegi karega. Boe eke cegireo. Ceire boe egore apue, apue ino. Apueceba tabore bioere cewido tugeje. 

Egore wo! Kode! Apueceba pa? Dukejere nowu apueceba akore apueceba imireo! Apueceba imire! Ure tuguo etai. 

Ere taredo kae, ere tugeragu ji, icare ere tumugudo tabo ewugeje. 

Ere bu enogu keje tu tu tu. Dukejere icare ere tuiebu tu... Ere tuiebu tu... Tuiebu tu... Nowu apoeceba kuda. Ere tododo tabo ca pr... Ca pr... Ca pr.., nowu apoeceba tabo. 

Egore boe enure tugera to cegidoru kajeje. 

Icare ere tugera bu eidoru kajeje toku toku je. U! Ewinure tuiegare koia turoi ei duji. 

Icare ere tugera rawuje epiji ca je. Ere cewu apueceba bu oino tu tu tu je. Boekare! Icare ure tuwogwado etai pugeje. 

Icare eturte ebo bato. Icare enogwagere. Mare enogwage pagakare ei. 
Egore Itagi reno.
Ikubaru reno.
Itaena reno.
Itaobaru reno.
Imorora reno.
Inogwa reno.
Ikidowuia reno.
Itodogara reno.
Ikijoru reno.
Iwobona reno.
Itori reno.
U! Icare ere oto bu tu... 

Icare egore u! Awu pagere icare egore oino pai. 

Icare eture pugeje. Ekodo pugeje ji je. A! Icare eiore iageto pugeje. Awu gere icare emaga remawu re pugeje. 

Egore kakodiboe bao? Inoba ureboe bao? 

Egore boe kodiboe cegi karega. Inoba ureboe cegi karega. Iugodoge: oinore boe egore cei. 

Boe eke cegireo. Tugeru tabore boere cewido. Butuie tabore boere cewido. Tugeruboro tabore boere cewido. Tugo komugurewu tabore boere cewido. Tugo upugogurewu boere cewido. 

Icare nowu ime egore u! Kode! Tugo pa? Baiga pa? Paia ewido pugeje! 

Dukeje icare nowu tugo, nowu baiga akore tugo imireo. Baiga imireo. 

Pado boe kajeje. 

Icare ere taredo kae, ere tugeragu ji. Egore au’, Au’, Au’! Tui tugeragu jitu tabore egoino.

Ere nowu baiga iku to ji pao! 

Icare egore inoba paromode ei. 

Boekare! Egore boe enure cemugudo. Boe enure bakuredo cei. Bakure tadare boe eidogodure cei. Bakure tadare ere cewido. 

Icare boere bakuredo ei. Icare boere emugudo. Egore ahm! Ahm! Cidogodui ei dutabo. 

Etamugodunure cidogodui ei duji. Nono egore inoba paromode ei pugeje? 

Egore tugarege emode toge emagu Cerae etai. Egore cerae emode toge emagu Tugarege etai. 

Ecerae ekemode Tugarege enoe. Ecerae ekemode awu cedagice, awu cemororace, awu cedaborace. 

Tugarege ekemode cedagice, ekemode cemororace, ekemode cedaborace. 

Egore awu ure bitowu ukemode cewobona, cedaena, cegubaru, cegidowuia. 

Egore no... No no hu... Hu hu! Tugarege egore tuiegare tabo. Ecerae egore no... No no hu! Hu hu! 

Egore cedaga reno, cewari reno, cewabo reno, ceguri reno, cebeguru gigiri reno. 

Icare eture ebo bato taci je. Icare etaregodure ebo bato tu... Icare ere ewu kowu. Ere etagedudo taci, icare ere etagagirido. 

Icare ere etugu, dukeje icare nowu ekodu remawu makore pugeje. Akore iogobore itaobaru ra keje. Iogobore imorora keje. Iogobore itagi keje. 

Tugodu kurewu jire akoino. Akokare. Kure akoino Iogobore. 

Icare boere keje pi tuku! Dukejere icare ere tawuje, icare kodure kodi. 

Icare eture pugeje. Ekodure jii... A! Icare etaregodure ia ae pugeje. 

Egore u! Kaboba? Ia baarodugodu radeo pugeje. 

Akore o! Ia kodiboe imi karega! Ia baarodugodu imi karega. Boe eke pemegaguragarewu nure imi. Iire Boe egore ki, Ki, ino. 

Tugo tabore, baiga tabore boere iwido. Boe enure bakuredo ii, boe enure imugudo. Bakure tadare boe eidogodure ii, bakure tadare boere iwido. 

Icare egore wo! Kode! Tugo pa? Baiga pa? Paia bito pageje! 

Dukeje icare nowu tugo, baiga, akore tugo imireo! Baiga imeireo! 

Ere bakuredo ji ta! Icare eidogodure ji. Ere bito. 

Icare boe eture apo. Boe egore gae gae gae! Tuiegare tabo. Boe etaregodure apo bato, icare boere akagirido. Boere tuku. 

Iage eture eregodaji pugeje. Ekodure... Ere baado. 

Icare emerure. Icare etaregodure nowu eerudure jiboe kae, nowu tubore etae. 

Egore nono nowu tumedage egore pugeje. Egore o! Kakodiboe bao? Inoba ureboe bao? 

Boekare! Egore nono tagomagare nowu etumedage eiwore pugeje. Egore o! Boe kodiboe cegi karega. Inoba ureboe cegi karega. Boe eke cegireo. Cegire cegiere tubore. Bukerogu tabore boere cewido. 

Icare egore u! Kode! Bukerogu pa? Paia ewido pageje! 

Dukeje icare cewu bukerogu akore u! Bukerogu imirewu! Padure boe kajeje já... 

Ere taredo kae, ere tugeragu ji. Ere taredo tabo eto jo! 

Oinore erore ie! Keadu karega nowu inoduji. Ekedu amanure ei. 

Enure bukerogu tugu tugu ei rugadu. Icare ere tugera ra epiji. 

Ere cewu buke gugure jeto oino tu... Boeru keje. 

Icare nowu tubore egore tugarege emode toge emagu Ecerae etai. Egore ecerae emode toge emagu Tugarege etai. Oinore egore. 

Dutabore icare erore ebo taci tudui bato kodi. Tugudu tabo, tumago tabo, tuiegare tabo. 

Ere tuie codo. Ere jorubo aru tugu tuwiaboroto. Ere kaidaga bu tuwugeje. 

Oinore egore tuiegare tabo, icai tudui bato duji. E! Ekudu kodu awadunure. 

Dukeje icare areme etaregodure turidu tabo etogi. 

Egore woie! Woie! Woie! Tubore woie! 

Icare areme egore pugeje woie! Woie! Ak— woie! 
Woie! Woie! Pobodori woie! 
Woie! Woie! Tadari woie!! 
Woie! Woie! Aigujo woie! 
Woie! Woie! Ot— woie! 
Woie! Woie! Mici woie! 
Woie! Woie! Pogodawu woie! 
Woie! Woie! Otoe woie! 
Oinore areme egore ime etogi! 

Icare eiore pudo. Icare ere tudugu cewu tuborei ime epiji, tuiegare tabo. 

Etaregodure ebo tu... U! Oinore egore tuiegare tabo cewu moto tadaboeji. 

Egore tagaiwodo, ituiemage, imugamage, aredumage: awu tabore cere tubore ewido. Akore bukerogu oinoie ciere. Baarodugodunure! Ire taeruduia. Oinore bukerogure boe joki. Tagado ji: emare tabore cedaregodure oino. 

Ekodure pugeje jii... Icare eiore kidoguruto. 

Egore kakodiboe ba? 
Boekare! Akore boe kodiboe imi karega. Kidoguru imireo. Boe enoroe imireo. 

Dukejere icare eregodure kodure tododaiwu tumedage ewogai nowu kidoguru tabo, egore cedogeadure pagoroeji. 

Egore o! Kaboba pagoroeba? 

Egore u! Boe kodiboe pagoroe karega: pagoroe kidoguru. 

Icare ere bu tuie kajeje. Boekare! Bekurukare. Jirire rugadu, mare bekurukare. 

Kodi icare pemega jokodukare. Etaidure ji, etaidukare ji. Tugiarigodu tabore ere bu tuie kajeje. 

Icare eture pugeje. Cewu ere bakaru barigu bogaiwugere eture pugeje. 

Erore taci, icai tudure kodi. Emage eture jamedu. Ewarudure jamedu. Ekodo jii... Ere baado pugeje. 

Icare emerure. Dukeje icare etaregodure kare etae pugeje. Icare ekudugodure puwogai. Egore kaao! Kao! Tumedage ewogai. 

A! Nowu etumedage ekudugodure ekudu togi. Icare ere tudo pui tu je. Dukeje icare egore taeruduwo ceerudure jiboe jire cenagoino tawogai. Egore tagaiwodo! Boe pegagodunure. 

Egore o! Hu! Kakodiboe ba? Inoba ureboe ba? 

Dukeje icare emagore, egore boe kodiboe cegi karega. Inoba ureboe cegi karega. Egore boe eke cegi reo. Kare, oinore boe egore cei. Buke tabore boere cewido. 

Egore wo! Buke pa? Paia ewido pageje! Dukeje icare cewu buke akore buke imireo! Buke imireo! Buke imireo! Ei pugeje. 

Icare ere taredo kae, ere tugeragu ji, ere jado. Ere tubogora roto bugu bugu bugu tuiegare tabo cewu bukeji. 

Icare ere taredo tabo eto j™ U! Keadu karega ure. Ekedu amanure ei. 

Icare ere tudawuje ebo. Ere cewu buke rakojedo oino tu tu tu. Enure kidudo. 

Icare nowu kare egore tugarege, tamode tagoge emagu Ecerae etai. Egore cerae, tamode tagoge emagu Tugarege etai. 

U! Keadu karega ure nowu inoduji! 

Egore tamode tae codo, tamode kaidaga bu tawu geje, tamode jorubo aru bu tawiaboroto. 

Egore tagudu rumode cedabo. Taegaredo cedabo bato. 

Icare eegarere ebo rugadu. Egore kao! Kao! 
Icare areme etaregodure pugeje turidu tabo, ekudugodure jamedu, egore ba! Ba! Ba! 
Dukeje egore woie! Woie! Woie! 
Kuwobo Woie Woie Woie! Woie Woie Woie! 
Kuo Woie Woie Woie! Woie Woie Woie! 
Kuo kodu Woie Woie Woie! Woie Woie Woie! 
Kuo a Woie Woie Woie! Woie Woie Woie! 
Ak— kodu Woie Woie Woie! Woie Woie Woie! 

Icare ere etugu. Icare ekodure. Icare ere etawuje. 

Dukejere icare nowu karo kodu makore, akore tagomeado itabo taedaga ai, tawu ri ai, taduie ai, tajarugo ai. 

Akore awu ikaguru tugu powarito. Akore tagagomode powari gaguru oino ji, meture powari tada kodi. Akore tabowarigaguru reno. 

Tamode bu tagao keje, tagao kugudugodumode. Akore tagimo nonogo epa reno. 

E! Icare ere tugu powarito. Ere ia biegado tu tugera keje, ere tugu taoto. 

I...! Ure etao motudo! Ure etao kugudugodudo! 

Egore e! Pemega remawu nure! 

Pao rakojere oino woje. 
Nowu koiare ure awu moto to. 
Nowu koiare ure awu baru to. 
Nowu koiare ure awu moto to, ceeduwo woe, paeduwo woe. 
Ure jewu pobo kurirewu ko jice pagodogajeje, tagodogajeje, tadu kawo mato, cigiwo ceedure woe awu keje, awu keje. 
Tagi, awu brae tagi taedumode nono, toro, bakowu keje, toro, toro. 
Torore ure pawodudo, dutabore ure pagie bu pawu geje. 
Kodire akore Tarae oino tai, Barae, oino tai. Itugarege tagireo, itore tagireo. Itugarege itore braere tagireo. 
Cegi pugeje, ure cegiedo, akore itugarege tagireo, itore tagireo. Akore itugarege, itore Orari Mugudoge tagireo, Boe tagireo. Oino. 

Ca! Nonore ure i bu pobo kajeje pagai. 
Ure jewu jicewu urubaru, ure po redo jece oino jice; awu jetuwu urubaru, ure po redo tu oino. 
Ca! Nono ure pado pagado iji, pobo oia keje, pagodo joi, tagodo jore ceberagi. 
Dukeje, nowu ire tugado. 
Ca! Nowu i paru, pobore tuiodo jice keje. Ca! Nawu i oto paduwo jetu, awu urubarure tuiodo keje woje cedabo, cegi cedabo. 
Kodi icare woere cere cedawuje. 
Ca! Akado! Ceduwo mato tabiji. Tagi taeduwo toro, tameruwo toro. 
Tago reno. Tago moto reno. Nowu jire tagagomode ceno moto reno, Ino moto reo, oino. 
Awu rema, ceno moto reo. Emare kodo oino, emare kodo oino, emare kodo oino, emare kodo oino, oino. 

Woere icare nowu kodure boeto jigoduwu pagi, pare pabegado. Pobo koia! Pobo koiare ure pabegado. 
Ro oino paiwure Meriri Poro rema. Nowu koiare ure pabegado Itugodunure Aroe Jakomeadogei kago jeto. 
Kodi icare nowuge ere pobo arego. 
Ca! Meriri Poro rekodo etododai jii mato, woe, awu kujibo keje, kujibo kajeje jii mato! 
Ca! Makore taburedo, taburedo. 
Ure tu oino pudui dukeje, makore jeto, jeto. 
Akore tarego! Pabo kodo pagae! Tarego! Pobo kodo pagae! 
A! Oredujere tuiebu p—, onaregedu apo. 
Aiwore a! Tonaregedu aku nabure mugu woe, woje aogeje. 
Ca! Kodo mato, akore u! Inagurae aregoduiagu. 
Ca! Kodo ji, ure ipo tugu ji taci. 
Pobo kodo rekodaji, ricore awu boeto. Ure erugadu bito. 
Ure turorido eiogi gr! 
Ca! Akore arego! Akore arego! Akore arego! Toreduje ji. 
Icare akore akonaregedu mak«inai, awariwo ai. 
Icare ure tugeragu tonaregeduji, ure mugudo cidoru keje. 
Akore arego! Akore arego! Akore arego! 
Icá! Nono jokudugodure pobo joi puwugeje duji. 
Kodi icare ure tugo toreduje kori. Mare ure marca ture tugo toreduje koriwoji... Oino ia aopurure inodu kae. 
Icare ure taredo ao kae. Ure taredo ao kae, akore iedaga, arijodudo itabo! Iedaga, arijodudo itabo! Iedaga Torowari, arijodudo itabo! Iedaga Torowari, arijodudo itabo! 
Ure turicodudo, turicodudo turicodudo, icare ure tuwuredo. 
Icá! Pobo kodo mato, mato, mato mato mato! Puredugodure ji. 
Akore iedaga, aricodudo itabo! Iedaga, aricodudo itabo! Iaedaga, aricodudo itabo! 
Ure turicodudo apo gu... Ca! Nono ure tuwuredo. 
Icá! Pobo puredugodure ae pugeje. 

Dukodire icare ure jorugo. Ure jorugo... Ca! Torirogure oino tu je, ure kowu. 
Ure ri kujagurewu barigu co po roguto. Rogu reture toi toi toi toi toi toi. 
Po akore ju... Nowu torirogu tudu, pore tuwuredo. 
Akore a! Oinoradu iromode! Oinoradu iromode! Oinore iromode! 
Ca! Ure tugeragu ri kurire tu oinowu roguji. Ure kowu, kowu, kowu. Po kodo mato gu gu gu gu gu! 
Ure barigu to pugeje. Rogu reture toi toi toi toi toi toi! Po akore ju... Jice tududu kae. Nono tudure pugeje. Dukeje ure tuwuredo. 
Akore a! Ca! Ure tugeragu ri kurirewu oinowuji. Ure kowu, icare ri kujagure. Icare ure barigu to pugeje co! Reture toi toi toi toi toi toi toro tori paru kae. 
Ca! Pobo biture toro rugadu, jii toro rugadu. 
Pobo biture toro rugadu. 
Cá! Nono ure turawuje tonaregedu apo. 
Mare nowu aku nabure mugure nono, cewu tori aogeje. Dukodi awu nabure jari jeture torito. 

Ca! Ure turawuje, uture. 
Akore u! Iaboe! Kaiba itoreduje kodure? 
Ca! Kodo jii... 
U! Woegurae ikodure itoreduje apo! 
Ji je dukeje icare jorudure awu pobogoji. Rekodo oino pobo aia rogure tu oino dupiji cu cu cu! Ure tao tugu ji. Ure tugeragu ji. 
Akore A! Ure tubodo apo rugadu. A! Rore ji, akore jio, rore ji, akore ji, rore ji, akore ji. 
Care cewiri kedogodure oino. Kodire boeto jiwugere tagireo, tagireo. Kodire awu tamo bire oino. Kodire tagogwa bure oino. 
Imi inogwabu kare. Imo bukare, itobo bukare. Mare awu iwidudurogu paru pijire itaga aregodure. Oino tu je. 

Dukodire tare oino. Tagire tagodo boeto ji, cedododai; cere cegodo boi. 
Ca! Dutabore icare cedure. Tagodukare cedabo. Taogwa kimore toro. 
Kado! Tagododaire cedo gu gu gu gu gu gu. 
Kaciworo re magai barogo jitu rerere tarore cei! 
Jii... Tu awu Cuiabá kae. 
Mare taigoiare tare cedudo oino mato, pugeje, piji. Cere maku tagai. 
Ceeruduware cemananure tagi, cewienure tagi, cewobenure tagi, cegobonure tagi. 
Kodire cedure, cedure, cedure, ceno moto piji tagai. Jii oino awu Cuiabá kae. 

Woe pera keje, pera kejere tagopá padure. Meridoge eido eidore puiwo du ure pado oinono Cuiabá pera keje. Nonore Arire awu jetu oinowu bito. 
Cegodo nowu Cuiabá kae. Nonore icare Merire turawuje Ari ae, nono, nowu Cuiabá keje. 
Nonore ceerudure pogodo kodui nono duji. Merunure oino gu je. Du jire ceerudure. Kodi icare cenagore pogodo Bororo, oino, nowu Cuiabá. Kodire Pogodo Bororo reno, keje, nono. 
Ca! Nonore Merire ikuia pemegado Ari utugoce... 
Ure tudugo remawu otoga urugu maedo. Arire ure utugo otogwa ekudo. 
Du nonore icare ure okogedo pudumi ai. 
Arire itugodo ji, ure bito nono. 
Du kodire icare cemugo nono, nowu Pogodo Bororo keje. Cemerure, cemerure, toro, woje, oino. 

Ca! Tagaregodo cedae nono. Brae etaregodo cedae nono. 
Kodi icare cedure mato pugeje. Oino mato. 
Kodire ia braedu, ia tagi paerudukare awu ji jao jao jao. 
Cegire ceerdo ji. 
Kodi ceno baeku pado tu tu tu tu tu tu tu tu. 
Oino jeto, jeto! 
Maigodure cere cemugudo oino. Ca! Kado! Cere iarogu akudo oino. Cenagore Bororo oino ji. Oino. 
Kodire awu ceedarogu ie re tare bu oino cewugeje. Kodire tagagore Bororo Bororo, oino cei. 

Kode! Cegi cenorogu makakare. Emareo. Kodire awu cenorogu biegare tu oino, cenorogu reore, cedagedunure. 
Oinore ure. Oinore boere. Oinore cerore. 
Dukeje icare awu brae egore inoreo, Inoreo, Inoreo! 
Du kodi icare ere cebagududo, awu cenoroe jeta roguce. 
Kode cegire cedaregodo awu kae jao. Kodire cegimo parikore, ceekejewure. 
Oino cere etaro, eigodo, cere kogudo cekana gajeje, cegera ra paru gajejej, cedao gajeje. Oino. 

Macare, Ca! Kado! Awu ge ere tumaedo joki, kodi icare ere cebagududo oino ce pugeje. 
Cedu kaiagu toro! Cedu kaiagu toro! 
Toieno! To motoieno. To toriieno. 
Paga! Cegi ceno. Boe eno. Bororodoge eno! 
Du kodire icare cenoroe bokware oino. Cedadugo biri jetu woe. 
Kaboba cemode to morice, nowu o remawu ai? 
Jao, marigudu rema, cemagurure, cemerure nabure bogai, kuido bogai, kuruguga bogai. Dure cegimo rema. Dutabore cererure. 
Cere cero moturewu, cenago moturewu, cere pemegado, cere motudo. 
Ca! Du iare cererogu bega begado tu oino. Mare ceigoia karega cere bito, dukodirerogu beba begare tu je. 
Mare ca! Moture, motu dure oino. Ca! 