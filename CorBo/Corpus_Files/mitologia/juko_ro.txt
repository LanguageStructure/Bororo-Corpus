
Juko uture to ika tabo, tuiadu kurugo apo. 

Ure tuge kuiada mugudo ika tada. 

Kodure jii, boe kare! Nowu kurugorogu okwagere nowu kuiada ji, okwagere ji, okwagere ji... 

Akore iadu, ieripo tabo nowu page kuiada kudurogu ji, amode oiko, amode akoedo pago ika ji, amode pobo ceredo to, amode akaredo poboto, okoge emode tureo mugudo ai, amode kare akinorudo. Imi rema, imode itaredo poboto, imode ikana bu taci okoge koja poroto. 

Ekodure jii... Okwagere ji, okwagere ji, okwagere ji. Makore ji tu, ji tu, ji tu. Dukeje icare ure oiko. 

Icare kurugo ure kowu boe bokware. 

Dekejere icare ure toedo nowu ika ji, ju, ju, ju tuge boi koia. 

Icare juko akore pugeje iadu, ieripo tabo. Amode porodo ma, pobo umode ceredo to. Amode akaredo poboto. Okoge emo- de tureo mugudo ai, amode kare akinorudo. Imi rema, imode itare- do poboto, imode ikana bu taci, okoge koja poroto. 

Kodure, kodure, kodure dukejere icare ure nowu ika porodo. Pobo rere to jo. 

Boe kare! Kurugo ure taredo poboto. Okoge ere tureo mugudo ji, ukare cinorudo. Okoge okwagere ji. 

Juko rema, ure taredo poboto, okoge ure tureo mugudo ji, ure tugana bu taci okoge koja poroto, kodure apo urubaruto. Ruture apo. 

Du kaere Adugo aregodure. Icare adugo akore iiadu, iiadu, icare are udo okoge bito pageje? Juko akore uu! Ire okoge bito pageje, mare joru bokware epace. Mare iiadu, iiadu, akado, joru rece, arego joru kae, iiadu arego joru kae, pawo page okoge kowu. 

Adugo akore kaibá? 

Ema rice, ema rice, o uru kujagure oino! 

Icare Adugo rekodure. Mugure jii je, dukejere icare aregodure. Akore iiadu, ioof kare joru ji, joru bokwa! 

Joru ji karega Juko ako oino. Meri joku jire ako oino. Meri joku aiwore mato tuibagi itura paru kajeje. Du jire Juko akoino. Mare Adugo, tumadadu okori koiare jo pagare tu, tuiadu Juko bataraodae keje. 

Icare Juko akore ji pugeje akado, ema rice! Padu jaere toro. Jae kuri toro bogai. Icare uture pugeje. 

Dukejere icare ure tugera kagu to rirurogu ji kh, kh, kh, kh, kh, kh... Ure jorugo tu je. 

Dukejere icare ure tuge okoge kagirido, ure udo kowu: kirimi, kirimi, dukejere icare kodure. Dukejere icare ure boe bu kuda tu. Dukejere icare ure tuge okoge ko. Ure kowuje tu. Ure ra boe jeto pemegado tu je. 

Rekodure tu toro, ia toro, boro, rutu nure woe, ture kowujewo bukajeje, woe baruto i oto kae. 

Jii je, dukejere icare Adugo aregodure. Joorudu kare ji. Kodi icare ure ceru kabi gu, gu, gu... Uke ra kaguru boeji. 

Akore uh! Kaibá kodure? Ure udo oiko. Kabobá joru bokwaie? Mm! Mm! Ema pá? Ia barigu kurí iiaji! 

Dukeje icare Juko akore goá, goá, goá! Ino tumugui bokwado i tada, bukajeje. 

Adugo akore ka jao! Imode bakuru butudo bogai. Du kodi icare ure bakuru butudo bogai. 
Icare Juko ukana kugudugodure, dukejere icare akore goá, goá! Akore iiadu, iiadu, ikana kugudugodure, iwuduwo aia ji. Oinore akore. 

Akore iiadu, aia bari kurido, icare ikana ure mito tu je, icare iwudu umode, aia bari kurido. 

Icare ore jeture tu kimo. 

Icare Juko makogodure tuiadu ae pugeje. Akore iiadu, iiadu, icá, aia bari pemegado, aia bari kurido ito ji. 

Du kodi icare Juko o rore taci, kodo, jore toro Adugo jagi cuku. Ure togwa bu puwugeje pera gajeje, dukodi icare Adugo ure Juko, iwu inodu, remo tugurito. Icare ure Juko bito. 

Boekimo rema, mm! Mm! Juko mearudae tabo ure udo buture jaji. Dukodi icare Adugo uture. Dukeje icare Juko ure tumagadudo Adugo kuri tada. 

Adugo akore oo iiadu, amedu butugudo ikuri tada. 

Dukejere icare mearudaere tubuiogoboerogu padui tuboru keje duji. Ure tumejodo guu, oinore roto pai togia kae. 

Icare akore woere kuri jetu umode woe, ema reo. Jodo kuri keje ja kuri bowuje ta. 

Dukodi icare Adugo buture apo tuwi tabo, icare Juko ure tudawuje kuri piji. 

Icá, ure Adugo bito. 

Icare ure kagirido, ure biri kidudo. 

Icare ure rawuje, ure biri bo, Ure biri mega kogudo tao kajeje, ure ia kogudo cidoro kajeje tugera ra paru kajeje, tubea kajeje, tu je. 

Ure aro udo, ure aro kuu jago meadodure, ure aro ekurewu okodo kuu jagorewu kae. Ure kuido aro awado. 

Dukaere Paiwe eiere aedowu Enaw, Aedowu Enawudo. 