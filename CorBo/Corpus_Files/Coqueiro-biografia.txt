1. Ikiere Tugure Etuo
Ikirere Koge Eri
Ikirere Baku Enawu
Ikirere Aroe Ereaiwu
Ikirere Urubareu
Ikirere Magurere
Ikirere Pagagareu
Ikirere Atu
Ikirere Kiogo Birigedo
Ikirere Akiró Aogejewu
Ikirere Bakoro Aogejewu
Ikirere Akiró Kajejewu
Ikirere Tuo Utu
Ikirere I Kurireu
Ikirere Butugo Mugu
Ikirere Butugo Kudu
Ikirere Butugo Ekureu 
Ikirere Arogiareu
Ikirere Aromerere
Ikirere Okoge Edugo
Ikirere Okoge Ebowu
Ikirere Okoge Etada
Ikirere Cibae Etada
Ikirere Cibaiaritowu
Ikirere Kadagare Kudu
Ikirere Kagariga Kudu
Ikirere Akirio Kuri
Ikirere Bokodori Ekureu
Ikirere Bokodoga Ekureu
Ikirere Bokodoga Raireu
Ikirere Kiegewa Ekureu
Ikirere Ecerae Ekenawu
Ikirere Koge Togiwu
Ikirere Cibae Togiwu
Ikirere Bokodori Togiwu
Ikirere Parabara Togiwu
Ikirere Kurugugoe Etogiwu
Ikirere Kurugugoe Etada
Ikirere Bataro Ekureu
Ikirere Koge Ewororo
Ikirere Aroe Ewororo
Ikirere Cibae Ewororo

2. Iedaga koiare ure ikie mak'inai.
Iedagare iere Pemo.
Koiare ure ikie mak'inai.
Koiare ure iwadaru mak'inai.

3. Koiare ure iordiwado ike rogu boeji.
Koiare ure iordiwado boe pemegareuji.
Koiare ure itawara motudo.
Koiare ure iorubodaregedo.

4. Koiare ure inagodo 'tugarege' ino.
Koiare ure inagodo 'bororo' ino.
Koiare ure inagodo 'jipá' ino.
Koiare ure inagodo 'jiwudo'.
Koiare ure inagodo 'Arigao Bororo'.
Koiare ure inagodo 'Arua Bororo"
Koiare ure inagodo 'Toduio Bororo'.
Koiare ure inagodo 'Kamarari Bororo'.
Koiare ure inagodo 'Nowabo Bororo'.
Koiare ure inagodo 'Aroiari Bororo'.
Koiare ure inagodo 'Apibo Bororo'.
Koiare ure inagodo 'Aturuwa Bororo'.
Koiare ure inagodo 'Meribo Bororo'.
Koiare ure inagodo 'Okogebo Bororo'.
Koiare ure inagodo 'Jure Bororo'.
Koiare ure inagodo 'Baeiari Bororo.
 
5. Rekodajiwu iedaga iere Koge Ekuie
Rekodajiwu iedaga iere Aroe Etagoda
Rekodajiwu iedaga iere Okoge Ekureu
Rekodajiwu iedaga iere Kaigu.

1. Iwudure Koroia keje.
Iogware iwagudu, iere Kodoridureu, iere Butoregadu. 
Imuga Iere Butugo Mugu, Bokodori Eceraredo.
Imugure Koroia keje jii, kejere iricodure.

2. Du Keje icare iture. Iture woje bakowuboeto, ora kae, ioga apo, imuga apo. Ikodure apowuge emegaguragare.
Boe ekodo jii toro, boe etaredodure Kiwaboto.
Kiwabo piji Boe eture toro Tuguriboto, du pijire cedure Tuboreboto, du pijire cedure Bakureboto.

3. Du Kejere Boe ere tugirimi mato pugeje, etaidukare toro pugeje kodi.
Ekodure mato, mato, Tuguribo to pugeje. Nonore ere bato. Boe emagare.
Ia brae mugure Boe ebo. Makore Boei boe ewadaru tabo ia meriri mako rakareu tabo. Joru makare nono.

4. Du kejere eture mato pugeje.
Adugo Jari tada, itura kurireu, ere bato. Emugu raire.
Adugo Jari pijire cedure Bopejao kae.

5. Icare cedure piji pugeje. Cegodure jii... Kuruie Emeraoto 
(mano kaere kuruie etu eture, kodi icare iere Kuruie Emerao), maridoguru.
Boe edure nono jii je, togwage tabo tuge rogu boe ji: tuge aigujo, tuge mano, tuge otoe.

6. Boe eedure nono togwage tabo tuge jugoji, tuge bukeji, tuge apogoji, tuge okwaruji, tuge kiji.
Ii! Boe eke kuri nure rugadu! 

7. U! Icare Boe eture pugeje.
Boe ekodo pugeje jii... Boe etaregodure Aodorodoge Emerao maridoguruto pugeje.

8. U! Boe moture! Kugaru moture, ekure, nowu maridoguru jipaji.
Iere Aodorodoge Emerao maridoguru. Nowu mano kaere ipare ere erere.

9. Ca, nowu piji icare Boe etaregodure, tumode tugado puiatowu kae.
Koroia kaewuge ekodure woje, pagana koboreu jaogwai.
Kejari kaewuge woje pagana pemegareu jaogwai.

10. U! Icare Boe erore taci, cai tugodure kodi.
Enoiogwarire, ekudure, tuiegare tabo. Wo...! cai tudure duji.
Erore toro ta... Cerore woje ta... Kejari kae.

11. U...! Boe moture cedododai. Nowu cemedage ma, boe moture toro etododai jamedu.

1. Icare cedaregodure.
Ia boe ewogware, ia boe ewire Kejari keje, du kae radu cedaregodure.
Boe emagare, du kaere cedaregodure, ia etumeduia bire du kae.
Kodire padure ba oiadoda. Du kaere cedaregodure.
Kodi icare, nowu ceroino apowu cegimejerage eragodure, nowu bireu keje.
U! Boe emagare kode Boe enure boe motudo tu rugadu. Oino

2. Iture Koroia piji du keje iwiegare tu je, pitorire.
Itaregodure mato Kejari kae du keje iparedure imi.
Iragoje raire Kejari keje, iparedure imi du tabo.

3. Iordiware jiwugere Meriri Poro, metuiare Kamoreu (tugarege).
Iordiware jiwugere Bakoro Kudu, metuia Akaruio Bokodori
(cerae).

4. Irore jiboe boetojiwu Mano
rekodajiwu: Baiia 
rekodajiwu: Bororo
rekodajiwu: Tugo baiga (iwo barogo bito)
rekodajiwu: Kuro
rekodajiwu: Karo Paru
rekodajiwu: Barogo Paru
rekodajiwu: Reruia Paru
rekodajiwu: Aroe enogwage Paru.
rekodajiwu: Aije Paru
rekodajiwu: Kuiada Paru
rekodajiwu: Iwodo Paru
rekodajiwu: Kaiwo Paru 
rekodajiwu: Marido Paru
rekodajiwu: Kado Raireu Paru
Rekodajiwu Toro Paru
Rekodajiwu Parabara Paru
Rekodajiwu Kewara Paru
Rekodajiwu Bakorodoge Eparu

1. Kejari keje iordure ji.
Bataru aregodure toro, akore: "Tugarege, Cerae! tapira bito, itaregodumode toro".

2. Du keje Badojeba Bakoro Kudu uwadodure, akore:
U...! Kodire inagoino... itore tagae, imedumage tagae... 
U...! Kodi inagoino... iorubodarege tagae.
U...! Kodi inagoino... iogamage tagae... 
U...! Kodire inagoino... imugamage tagae,... ituiemage tagae... 
U...! Pagimejera Jeri Kurireu bataru aregodure paiagu pado parugadu tudogi... paiagu tapira bito... paiagu tapira bito... paiagu tapira bito... Ecerae ekeje, tugarege ekeje... 

3. Taemaruiagu moiawe ewogai... 
Taemaruiagu apeo bogai... 
Taemaruiagu motori bogai... 
Taemaruiagu okó bogai... 
Taemaruiagu mici bogai... 
Taemaruiagu oturo bogai... 

4. Icare Boe egore: U! ema rugadu, ema rugadu.
A! Boe epagare bogai. Icare aregodure. Icare Boe bado kuda.
(Kodo, beto, adugo, aigo biri). Icare boe ere pariko kogudo aora kajeje. Boe ere kuruguga, aroeceba tugu aoto tu. 


5. Icare boe eragodure joki. Areme etoragodure joki. Mugure oino tu. Icare Boe ere nowu moiawe emagu ai, ere jeto okwaji.

6. Icare ere toe mak'ai. Ure kowuje, kowuje, kowuje, biegatu, biegatu, biegatu. Ere mearogu mak'ai, ure togwa to ji mito tu, ure bu, bu baku keje. (Boe turoia mariguduwu jire Boe eroino ji.)

7. Akedure du keje icare ure aroia maku etai, boe eiamedu boe etai. Ukare diiero maku. Ure aroia rugadu maku.

8. Akore: Itore, itugarege.
Akore: Itaregodumode awu itaregodure oino kejeboe keje pugeje. Tagiwa rakado tajebae okoriji, tagiwa rakado jorubo okoriji, taerduwo itaregodu ji pugeje.

9. Uture kuri je, pobo joki, ika tabo, motor tabo, (Nowu ika padure kimo nono Chácara keje, Cuiabá keje: pegagodure.)

1. Du keje icare iture mato. Awu Pao Pemore itudo mato.
Akore: Atudo woje, aerduwo ia ime motureugei, aerduwo ia areme motureugei. Aerduwo umode aerdiwa pemegadowu imei. Aerduwo umode aerdiwa pemegadowu aremei. Aerduwo umode aedorogodudo iwogaiwu imei, umode aedorogodudo iwogaiwu aremei. Akore ii.

2. Icare ure itaidugo nono nono iaboere ii. Ure iegaredo, ure iwure aidudo, ure igigido, ure imearudaedo boe pemegareu awaduji. Ure barogwa kododudo. Ure iedadudo.Ure ido iebu boe awadu kae, ure ido iemaedo tu baru paruji: barogwa kododu moture jetu, awu ime eedurewo jaogwai.

3. Icare iture, iture iegare tabo, pobo oiagi, ika tabo, iture jii mato. Itaregodure Kejari kae, mato Koroia piji pugeje. Karoia kejere ioga bire. Imuga bire Korogedu Paru keje.

4. Itaregodure, iture, ikodo jii... ia pobo paru kae. Iere Pocoreu: Ia Bororomanadoge eke pobo 
Boe emagare toro Pocoreu keje.

5. Iture piji. Ikodo pugeje jii... Arareiao Paru kae. Ie remawu: Meririabo. Boe emagare Arareiao Paru keje. Iere Arua Bororo.

6. Iragoje kobori tu nono, du keje iture pugeje. Ikodo jii, itaregodure Jarudori Paruto.
Boe emagare nono Jarudori keje. Boe emagaguraga.

7. Iragojere biega tu nono pugeje. Icare iture pugeje.
Ikodo jii... itaregodure Pocoreuto pugeje. Brae emagare, brae eke kuri, ekudae kuri, enoroe kuri, etaidu rakare karei. Kode ire kare ewido tu, ewido tu, ekeje, akiró rogu bogai. Ere akiro rogu mak'inai tu, mak'inai tu, cewu tuge kare kugure emorice.

8. Boe emagare kimo toro.

9. Icare iture pugeje. Iture piji. Ikodure jii... ia Boe ebo, Atílio, iage ebo. Cedure mato bakowu kae, cemeru tabo.

1. Cedaregodure Sangradouro kae. Padre Crema, Me. Bussi, emugure nono.

2. Padre Crema akore: Itore kugure, tagaregodure? U! Care tabagudukare, tabagudu bokware butaodogece! 
Cemagore: U! Cebagudukare, cegiarigodure awogai kodi.

3. Akore: U! Ema rugadu. Pagimejerare tugerabraredo tai rugadu, tagaregoduwo iwogai, taerduwo ii ma, iegarewo tai tagaregoduji, ma, taegarewo ii tagaregodu tabo.

4. Akore: U! Kajá, kajá, kajá. Iemaru pagawo tu woe, boe redugodu.
Ikerogu bokwa. Tawimode tage boi koia. Pagare tare tamagu tawure okori kae.

5. Imedure imi du tabore itaregodure Sangradouro kae. Idurure. Icare iegarere Pao ie tabo.

6. Icare ure turemo toro baito. Aregodure tabowu tapira kodu, aroe, boe kaguru, padura kuru, jukudu.
Akore: Icá! Awu rogu ko. Tamedugodu akeduwo tabiji. Tagamudo barogwato, taedo tugudo. Meri rekodu tabo tadure mato, iwo ia rogu maku tagai pugeje.

7. Akore: Barogwato tamode aroe kado, tamode takoreu kado. Nono cererugodure ceegare koia. Cedure bato ceegare tabo rugadu. Boe emagare Sangradouro keje. Cipitão iere José Maria.

1. Du pijire iture mato Merurito.

2. Barogwa kododure. Ire iebu, itaiwore tu, ire iemaedo tu... itaiwore jetu: Baru paru ekure, baru moture.
Inagore: U! itaidure iorduwo Meruriji! Boe moture Meruri jaogwai.
Wo! Baragwa kododu jamedu jire ikiarigodure ikoduwo Merurito. Wo! 

3. Du kejere icare ia braedu aregodure toro Meruri piji, imarido tabo.
Itaiwore tu... Inagore: Wo...! kiari kaia tu je! Ikoduia apo jorduwo Meruriji! Inagore.

4. Du keje itaiwore jetu: nonowuge kugure egore: Wo...! Boe etaregodu! 
Boe ebore roino. Egore Egídio, Natal, ebore roino.

5. Icare inagore: U! Icare ikodumode ebo! 
Egore: U! Amagodo Egidioji. Icare imagore ji, inagore: Iorubodare, Egídio! 
Akore: U! 

6. Inagore: Tagiari modukana?
Akore: U! Inoba?
Inagore: Itaidure ikoduwo tagabo, tagiari modukana?
Akore: U! Cegiari moduka. Arego akoroe rogu kae. Ado arugadu. 

7. Akore: Marigu! Akodudo rugadu. Akodumode rugadu?
Icare inagore: U! Itaidure rugadu! Itaidure iorduwo Meruriji.
Akore: U! Aeku akemode Meruri bogai.
Inagore: U! Ikodumode rugadu.

8. Icare iregodure inoroe rogu kae.
Inagore: Icare ikodumode awuge ebo Merurito.
Egore: U! Ako aerduwo Meruruji, du keje amode akirimi mato pugeje.
Inagore: U! Imode ikirimi mato pugeje. 

9. Icare ire ikeragu inoroe roguji, iegare tabo. Du kode inogwarire. Oinore irore... iegare koia, icai itumode Merurito duji.
Icare iture.

1. Cegodure jii... cewu imarido tabo, tapiradoge boidoge ebo. Care cerore goro goro goro. Butugugodu cedure.

2. Inagore: Wo...! Bure! Icare tapiradoge emeru bokware. Emeru rakamode du kejere pagaregodu marigumode Merurito. Mare pameru butugugugodure. U! Pagaregodu marigu modukare Merurito. Imedugodumode awarato. Awara raiiicigo. Inagore.

3. Icare cedaregodure ia ibora kuricigoreu kae.
Inagore: U! Woe kana cebadumode?

4. A...! cedure taci piji. Cegodo jii. Du kejere bubuture cei. A...! cekare cewuredo. Cemerure jii, nowu bubutu kuda. Icare ure tugado cei taci. Icare cegare cewuredo. Cemerure rugadu jii.

5. Itaiwore kuri... ia itura kae. Inagore: Wo! Ia itura rece! 
Boekare, nowu imedage egore: U! Nowu itura jire Boe egore
"Juko, Juko" oino. Braere egore: "Macaco, Macaco" oino ji.

6. Icare cedure jii to. Cedaregodure nowu iturato. Itaiwore tu... Wo! Boe motu nure. Itura moture.
Egore: Woere boe bado bado woe.
Egore: Woere boe ewa eware apuei.

7. Inagore: Wo! Boe cere paginoi karega paroino woe. Kodire pakare apo bito pageje.
Icare cenudure. 

8. Barogwato cedure pugeje. Cegodo jii... cedaregodure ia pobo motureu kae. Meri rekodugodu. Mare boe pegare. Boe makodure. Jiwijiwidoge egore: Jiwi
jiwi jiwi, jiwi jiwi jiwi. Du ure ipagududo. Ipagudure.

9. Ire itaimo nowu pobo motureuto. Braedu ure "comida" to cegeje. Cere kowuje tu... 
Mare ipagudu tabo ire kowuje. Ipagudure toro, kaiamo bogai.

10. Nonore boe pega remawure nono cei. Nonore ipagudugodu remawure, kaiamodoge ewogai.
Icare cenudure tu. Iedadure boeco oia keje. Iwiapagare tu... 
Makao akore: kowa, kowa, kowa kowa! 
Inagore: Wo! Icare kaiamomode iwido! 
Icare inudukare pugeje ipagudu koia.

11. Du kejere nowu braedu jetadure. Icare ure aroe pemegado, ure comida mugudo, ure comida tawuje. Ure akedudo, du kejere akore: Taregodumode boidoge ewogai.
Icare nowu iorubodarege egore: E! Imi karega, imi karega. Iregodu moduka. Imi karega. Ipagudure.

12. Icare akore: Tamagodo jewu índio ae. Icare emagore, egore: Iorubodare, iorubodare! 
Ikare imagodo. Itaiwore tu... Boe kare! Boe kori jore iwugeje tuku! 

13. Icare egore: Iorubodare, iorubodare! 
Inagore: Hm?! 
Inagokare: U! ino
Inagore: Hm?! 
Boe kori koia.
Nowu boe kori ure ido nono cewu boe egore "adugo" ino jiboe ureorere nowu boe kori ure ido.

14. Egore: Mato! Akuduwo ia pobo coreu roguce.
Ikare imugudo cai je. Ire imegido... paci. Ire iragojedo... taci. Boe kare! Irore pega pega pega pega pega. Ire iwure tugu... tuku. Irore thu thu thu thu thu thu... boe kori koia. Boe kori koiare ure irodino.

15. Icare iture toro etae. Ikodo kuri... inagore: "madia"
Egore: "madia" 
Egore: Pobo coreu rogu reo. Aku.
Icare ikudure.

16. Ikudure tu... du kejere icare nowu braedu akore: Tamagodo ji, rekodumode tapiradoge ewogai du bogai.

17. Du kejere icare egore: Iorubodare! 
Inagore: Hm?! 
Egore: Awu braedu akore aregodumodu rakuduie tapiradoge ewogai.
Ikare tu je.
Inagore: Iregodumode ewogai.

18. Icare egore nowu braeduji: Turegodumoduie ewogai.
Nowu braedu akore: Tamagodo ji rekodumode rugadu du bogai.
Icare egore: Iorubodare! 
Inagore: Hm?! 
Egore: Aregodumodu rakuduie nowu tapiradoge ewogai rugadu.
Icare inagore: Iregodumode ewogai rugadu.
Icare egore: Taregodumoduie ewogai rugadu.
Akore: Ci! 

19. Akore: Tamagodo ji, okwagewo. Tamagodo ji okwage kuriwo, kudu kuriwo kapece. Akore ei.
Care egore: Iorubodare! 
Inagore: Hm?! 
Egore: Akowage kuriiagu, akudu kuriiagu capece.
Inagore: U! 

20. Ure tapira kodu tugu pejoto, ure kugudugodudo tabo. Du ire bu aroe keje, ire kowuje.
Ire... (aerduia iroi boe kori koia duji! ). Ire inogwa bu tai tai tai, nowu comida kajeje.
Iordiwakare iroino duji. Iordiwakare iromode duji, boe kori koia.

21. Itaiwore tu... ure ecewu baiga koborigodu ure tugera pemegado ji. Ure atu tugu to, ure okorawu atu tabo. Ure ia atu tugu barogo birito. Ure nowu barogo biri ure okorawu atu tabo. Ure nowu baiga koborigodu jodo ji toro barogo birito.

22. Akore: Ca! Awu mak'ai, uwo awu reko toro.
Boe kare! Egore: Icá! Aiagu awu reko.
Inagore: Imodukare reko, tamode ikidogo ii tabo! 
 Boe kori remawu nure ii.

23. Nowu braedu akore: Inoba akore?
Egore: Akore tumodukae reko, boe kori remawu iure pudui.

24. Icare akore: Awu meriri kana umode tugu tuwureto? 
Icare emagore: Iorubodare. Awu meriri rakuduie amode tugu awureto.
Icare inagore: Imodukare tugu iwureto, imode itogorido tabo.

25. Du keje icare inagore: Iorubodare, nowu kawaru kogu rakado.
Nonore icare nowu braedu akore: Nowu rugadu: Kogu rakado rugadu.
Ere kogudo. Icare ire imugudo keje.

26. Ikodure... nowu boidoge tapiradoge eregodaji. Erore woje, awara kae paci.
Ikodo eregodaji... Hm? Ewudure awara piji ino woje ituguruto.
Ikodo eregodaji...

27. U! Oinore cewu makaoe egore: Kowa, kowa, kawa, kawa! 
Cewu jiwijiwidoge egore: Jiwi jiwi jiwi jiwi jiwi jiwi jiwi! 
Iage egore: curugu curugu curugu, curugu curugu curugu! 
Kode oinore ie rore. 

28. Itaiwore woje, itaiwore woje, itaiwore ibagi woje. U! Oinore ere tuiedui, epadu kimo nure. Ekare turagojedo roga. Ikodo etae... ire kowaru reko etae.
Inagore: Mamo! mamo! mamo! mamo! 
U! Ere turagojedo, icai itaregodure kodi.

29. Eregodure bubu, bubu, bubu. Iregodure jamedu. Kowaru rekodure jamedu, bubu, bubu, bubu.
Iepadure awara kae ta, tapiradoge ebo. Ire boe kado ei: Mamo, mamo! 
Ino tapiradoge ei.

30. Ikodure... itaregodure ebo toro nowu braedu ae. Itaiwore nowu braedu ji tu. Jekarekare.
Ure cinogido taobiri keje, ju, ju, ju. Ure tuiemaedo.
Makore, akore: O! Akore: Iage ewogwa kimo.

31. Akore: Aregodumode ewogai pugeje?
Inagore: U! Iregodumode ewogai pugeje.
Ure bie iwadaruji.

32. Icare nowu braedu makore ji pugeje.
Akore: Iorubodare, awu braedu akore aiagu arawuje, akowagewo pugeje, akuduiagu kapece pugeje.
Inagore: U! Amorora amagadu kaba.

33. Icá, monore icare Pao Pemore turawuje iwugeje. Ure imearudae maku iwogai akore: apagudu kaba, boe biamoduka. Boe arodukare ai! 

34. Inagore: Hm! Ema rugadu. Icare iegarere. Icare iture nowu tapira bogai pugeje, iegare tabo.
A! Icare ioku butugugodure, icare iegarere. Icare ikodure. Ikodure cewu metage eeda kae.

35. U! Kode Pemore iwie. Du inodu ipagudugodure. Mare nonore umode, kodire ure iwie.
Ikodure... nowu tapiradoge epa piji gu... iwo itaiado oino, du keje icare kawaru pagudugodure, akore: kwarr...! 
Ire ikera to kuri ji po, icare rekodure itabo. 

36. Boekimorema, nowu tapiradoge etae radu rekodure. Ie padu etae ta! U! Boe kimo, ake rore ja ipiji, iordui ei du keje.

37. Icare eregodure rugadu... Iregodure ebo rugadu... Itaregodure awara kae. 
Icá! Nonore icare iegarere. Iegarere ebo jii... Itaregodu ebo nowu braedu ae.
U! Nonore icare jekarere.

38. Icá. Ure... (Mare akiró kurireure ecewu 50 rema du tabo).
Icare ure tugeragu nowu 50 ji, ure jodo iwugeje tuku.
Inagore: Hm! Inoroguiao! 
Inagore: No... nono hu...! hu hu! pss... ceboere! 
Iogware Pemo rema, du kode umode iwo aidugirido! 

39. Icare cedure. Cerore taci, cai cewarudure pugeje kodi. Cegodo jii... Oinore nowu iorubodarege egore nowu boe enogiegidae boeji.
Akore: Iorubodare! Awu tori jire boe egore " Tori Kurireu" ino.
Akore: Brae egore "Paredão, Paredão" oino ji.
Inagore: Hm! hm, hm! Ema rugadu, ema rugadu, ema rugadu! 
Ikodui apo goro goro goro, tapiradoge ebo.

40. Cegodo jii... Akore: Awu jire brae egore, "Cachoeira, Cachoeira" ino.
Akore: Awu tori jire boe egore "Torikurireu Biegareu" ino.
Ikodo jii... akore: Iorubodare, awu itoguru jire boe egore ato itoguru ino.
Inagore: Hm, hm, hm! 

41. Cegodo jii... Akore: Iorubodare! Pagaregodure Butuieto. Awu jire boe egore Butuie, oino.
Inagore: Hm! Ema rugadu, ema rugadu, ema rugadu! 

42. Akore: Awu jire boe egore Luiz Coreu. Akore: boe egore Luiz Birico, Luiz Birico, oino.
Akore: Nonore pabadumode. Meri rekodugodu.

43. U! Ire ikeragu paro ji tá. Ire parodo ja ja ja, nowu braedu o ibora keje, iwo ike okwaru kowu.
Makokare ii, korigodukare ii. Ire ike okwaru kowu, ire bo gorido tu... ire kagirido tu... 
Icare ire tá tugu to. Icare ire rakojedo joruji. Inure churrascodo ema. Inure gorido. Ka awadu nure! Kodire ire ikera roto para para para, iegare koia, nowu ike okwaru kaji. 

44. Icare ire akedudo, du keje icare nowu braedu Luiz Birico aregodure to mea tabo.
Kagariga kodure, bakaraore, aroere, pejore, mokuro Kuro metui aroe tadadu. Unure iwido nowu toe tabo, to mea tabo.

45. Inagore: Hm! ceboere! Arowo ino ire iroino awogai. Ike boi rakare ii kodi. I nure jodo iwugeje ja ja. Boe kimo, i nure iruwo rugadu bowuje. Icare ire ido kh kh, nowu mea joki.

46. Kodi icare ikare ike okwaru ko. Kodi icare ire ike okwaru bu toro imarido aogeje.
Ire iwu tu. Ire itogea towubo baruto paci.

47. Barogwato icare iture pugeje. Jorubodare Egídio Iroe Kudu akore: Iorubodare, paduwo, pagoduwo awuji jice, aerdu mariguwo Meruriji. Awujire pagodumode. Kodire pagaregodu marigu mode Merurito.
Inagore: U! Boe jokodu! 

48. Ii! Ire itaredo, itaredo iegare kodi Meruri bogai. Icare cedure, cewarudure, cegodo jii... 
Akore: Iorubodare! Cewu Butuie reo. Awu jire mariguduboe etugo butuie padure. 
Inagore: U! Ema rugadu! 

49. Akore: Awu maridoguru jire boe egore "Kabata".
Akore: Awurema, awu jire boe egore "Torekari".
Cedure pugeje, cegodo jii... cedaregodure pugeje.
Akore: Iorubodare! 
Inagore: A?
Akore: Awu jire boe egore "Marido, Marido", ino (perto do Garimpinho).

50. Akore: Paburedugodu nure.
Akore: Iorubodare! 
Inagore: A?
Akore: Jewu boe aogejere aerdumode Meruriji. 

51. Care cegodo mato jii nowu boe ao kae.
Akore: Icá, iorubodare, akaiwodo Meruriji. Aeku akemore bogai.
U! Ure imearudae reore rugadu.
U! Iegarere! Meri jeture woje. Ikudu otoji (3 hs) du tabore iordure Meruriji.

52. Inagore: Wo! Icare iordure Meruriji (toro imedage ewogai, toro Korogedu Paru kae).
Itaiwore tu... U! Icare ikiarigodure pugeje.

53. Ia imedu aregodure woe itogi woe boe mo kajeje tu woe.
Akore: Akaregodure?
Inagore: Itaregodu.

54. Akore: Bororo bokwa, jipa bokwa, pagare aroino, pagare akagoino.
Atukare mato marigudu, akaregodukare mato marigudu. Du kodi icare boe etagedure. Du kodi nonogo, kidoguru, nabure bu, kuido bu, batagaje oia kujagureu, batagaje oia ekureu, juko
bu okogereu, juko bu kuogoreu bokware. Kodire aerdumodukare ji. Boe bokwa. Boe kimo.
Boe akurugudu baruto, mototo.
Care ure mea mak'inai.

55. Inagore: U! Itaregodu iorduwo kuruie eno jipa jire iroino, iorduwo kuruie eno jiwuda jire iroino.
Akore: U! Toro! Butugu! 
Inagore: U! 

1. Icare iture. Ikodo mato jii... Iordure awu bai roguji, awu Pao Pemo uwai roguji. Iordure awu pajemage ewai roguji.
Ikodo mato kuri nowu Padre ae. Padre César rabodu, iorduwakare ji.
Icare egore: Padre César reno, nowu jordiwa rakaguragare boe ewadaruji. Apoguru kaba amagoi jituji.

2. Ikodure ae kuri tu... 
Imagore: Itaregodu! 
Akore: Hm! 
Imagore: Iorduwo aire iroino. Kodi icare ire imedugo awogai.
Icare akore: Hm! Imedu, pagare are amedugo iwogai. Ike bokwa, awimode ake boi koia itabo. Inoroe bokware jamedu, mare aragoje paga rugadu tu woe itabo.

3. Akore: Kajá, aragoje rugadu tu nono. Iemaru pagawo tu woje, iaboe rogu boe bogai.
Icare uture toro. Iragojere nono tu.

4. Du keje icare aregodure. Aregodure padura rogu tabo, parina rogu, aroe rogu um litro rogu, tapira kodu rogu.
Akore: Imedu, ca, ake rogu reo. Rogu pemegado akeje, awo rogu ko. Ino karega, awu Pao Baru tadawu o rogu, amearutoruwo pudui, aruduwo baruto.

5. Akore: Barogwatore ature mato pugeje, akuduwo ia kuiada kuruji.
Inagore: U! Ema rugadu.
Inagore: U! Icá, ituwo.
Akore: U! Toro! Awo ake rogu ko, awo akamudo. Amedugodu kuricigo.

6. Icare iture toro bato. Awu aredu rogu Cecília Joware Etaga aere itaregodure.
U! Cewu maga kurodu kejegodu itaregodure woe. Maga kurodu oia kejegodu.

1. Iparedure imi. Imedure imi.
Icare nowu Padre akore: Imedu! 
Inagore: A?
Akore: Barogwatore ature mato, awo awu kagarigadoge eia ibora rogu pemegado.
Inagore: U! 

2. Ecewu, brae egore "Tabado" ino jiboe kejere itaregodure.
Du koiare icare imaragodure "cikuta peraji". Imearudae moture, du kodire itaregodu moture woe Meruri kae. Du kodire iedadure boe pemegareu tabo. Barogwa kodure ii boe pemegareu tabo.
Imaragodure iegare tabo. Inogwagere iegare tabo. Ire iemaedo iegare tabo.

3. Icare iture, ikodure kuri, ire iwuredo tu... ire iemaedo tu... ia imeduia rogu bogai. Mare boe bokware. Ire mito tu je. Du keje icare, meriri kudugodure. Meriri akore: ti...ti...ti...ti...
Itaiwore tu... boekare, ia iparedu akore: Marigu! Marigu! 
Itaiwore tu... Boekarema, ituwo toro rade akoino, ecewu meriri kudu kae.

4. Akore: Are akoroedo?
Inagore: Boro! Ikare inoroedo.
Akore: Kuiada kuru rogu cere pagudumode tu je. Oinore boere woe.
Inagore: O! 

5. Inagore: Mato ia pagoroe rogu tabo! 
Cewu boe egore Aije Paradago, ino jiwudo onaregedu jire inagoino.
Nawudo apore itaregodure woe, du bogaire inagoino ia meriri rogu bogai. Aroroedo Cebegiwudo nure ema. Sangradouro kejere ure tugeragu ii, du apore itaregodure woe.
Mare iegare jokodukare ji. 

6. Iegare remawure bogaiwure Pemo rema. Pemo kejere itaora mugure, iwabo mugure, du tabore itaregodure woe. Pemo kejere itaora mugure inogwage tabo, iegare tabo, imeru tabo. Ikodure jii woe Pemo ie tabo.

7. Du kodire imeru pemegaguragare. Imeduia bokwa, imi rogu mito tu je. Mare Pemore imeduia rema, kodire ire mito tu je mare imearudae mearutorure jiboere kuricigore, du jire imodudure itui jetu du tabo.

8. Icare itaregodure woe nowu makore nowu imearudae jiwu ime etae; du kodi icare iegare kuricigore iordui nowu ime ei duji, iordui nowu areme ei duji. Ire nono imuga iure tawadudo iegai du kodiwore, iordui ei duji.

9. Du kodire iegarere cai imaragodumode etai duji. Du kodire oinore irore iegare koia. Ipogurukare.

10. Icare ikodure kuri... awu Pao Pemo uwai kae. Boe egore: "Igreja".
Inagore: Kaboba Igrejaba?
Egore: U! Awu Pao Baru tadawu uwaire iere Igreja.
Inagore: A! U! Kirabodu. Inagore.
Ire iremo, ire ipujodo ii iremo du tabo.

11. Egore: Akera to aerito.
Icare ire ikera to ierito.
Egore: Aragojedo! 
Ire iragojedo.
Egore: Akaiwo nure cei, cemode cegera to ceerito du keje, aki jamedu, amode akera to aerito jamedu

12. Egore: Woere icare boere tuginoi. Amodukare aremodu pagado awu baito. Amode aremo, amode apujodo tuku je, ai aremo du keje, tu tu tu, ai aremo du rodu reore.
Oinore icare. Inagore: U! 

13. Nowu imearutorui Pemo jitu ure ipagududo tu je.
Du kodire itaidukare ia bataru keadureboe epureduwo ii, imearutoru kuricigore awu Pemo jitu kodi.

14. Icare inagore: U! Kaiba pagodumode pugeje?
Nowu imedage egore: Oinore icare, padumode kuiada kuru kae.
Icare ewadaru keadure ii. (Brincaram comigo).
Egore: Mare akaidu modukare jitu keje, are mak'inai: imire ikemode ema.
Inagore: Ti! Bure! Tai tagagodo ii! Inogwage kuricigore nowu kuiada kuruji.
Egore: Oinore rugadu! 

15. Icare... ire cewu iruwobo meriri rogu raido jii nowu padre ae. Inagore: Itaregodu! 
Akore: U! Akaregodure! 
Akore: Ako irukaba inoe roguji. Kuiada kuru rogu betu bokwa, ike padura rogu kurikare kodi.

16. Akore: Akaidu jokodukare jitu keje, amode maku ia awobemode tu woedu etai, dure emode ko. Boe bokware woe, du kodire awu itore kugure ekiarigodure, mare awu Pao Baru tadawu ierabrare kuricigore ei, du kodire ewi jokodu kare tuge boi koia. Kocare aerdure ei akaregodu tabo.
Inagore: U! Amorora amagadu kaba ii... Inoe tugu du maereu rumode ii.

17. Icare cedure. Ire inogwa pagado nowu kuiada kuruji ma, U! Kide ekeru betu rugadu 
Inagore: U! Tagao kaba ieji. Imode iwido awu kuiada kuru tabo. Pemega remawu nure inogwaji! 
Inagore: Wo! Hm! Bure! Imugu pagaia keje inogwage tabo ji! 

1. Icare iture. Iture imaragodae kae, inogwage jitu tabo. Woje awu ituguruto. Awu ituguru tore iture kae. Ire kado dogo dogo. Icare itodure.
Inagore: U! 
Oino karega meriri maragodureu ure woe. Du kodi cegidoru rogu, ceganaora rogu, cegera rogu tabore cere cenoe rogu reko, cemaragodae rogu reko.

2. Kodudu ure turugadu nono. Kode ire kodudu roto roto ja ja. Icare ire kogudo nowu ino ipo tabo tuku. Ca! Ire irodo gu kuda. Ire itugu ji: ha ha ha! Ure turugadu rugadu. Motudu ure turugadu rugadu.

3. Ire ia kado pugeje dogo dogo. Ire ipodo pagera pudogidure tu tu tu je. Du kejere ire kogu kogudo. Icá! Nowu ipo ire upododu ure ikera pudogidure. Ca! Du keje icare akegodure ii.

4. Boe ei karega inagore. Iire inagore.
Inagore: Ceboere! Boere turugadu! 
Ire itugu nowu ia upoji taci! Motudukare ii, iegare koia. Ikodo tabo... U! Inagore: Hu hu hu! Motudu koia. Itaregodure woe tabo... Ire barigu kuri tuku.

5. Akore: Imedu! 
Inagore: Ho! 
Akore: Imedu, akaregodure?
Inagore: U! Itaregodu! 
Akore: O! Kirabodu! 
Inagore: Oinore ire udo pagera pudogidure. 

6. Akore: Amaragodu butugudo! Amode akogodudo.
Inagore: Boro! Ikogodu modukare. Awu Pao Aroe Eimejera ierabrarere ii.
Akore: U! Imedu. Oino rugadu. Amearudae pemegado rugadu.
Akore: Amearudure meriri kuduji?
Inagore: Boro! Imearudukare.

7. Akore: Ire ake rogu maku jewudo ai toro marigudu.
Inagore: Ema rugadu, ema rugadu, ema rugadu.
Akore: U! Awiapaga nure tu meriri kudu bogai pugeje.
Inagore: U! 
Akore: Akamudo. Anu tu je.
Inagore: U! Ituwo.
Akore: U! Toro.

8. Icare iture. U! 'M...! Nowu bogaire inago inagore oino. Bure... aia, paia parokagado ji! 
Icare nowure pemegaguragare. Nowure imodudure jii. Icare ure meriri kududo pugeje. Kode paga tu je rakuduie. Paga tu je karega. 
Boekimorema, tumagowo, Boe emagowo woje awu Pao Pemo bogai rabodu.

9. Icare boe emagore bogai tu je, du keje icare Boe eture bai poro kae pugeje.
Cewu imedage egore: Iareo pugeje.
Inagore: M! 
Egore: Parina beturogu makudumode pagai pugeje. Braere egore: "jacuba".

10. Icare cedure baiporo kae.
Nowu padre akore: Imedu! 
Inagore: A?
Akore: Parina pegareu, betu bokware.
Inagore: U! betu bokware, mare nowure pemegare ii rugadu.
Akore: U! Rogu ko.
Inagore: U! Imode kowuje.

11. Boekare! Cewu imedage egore: Pawo page rogu to pui, pagogwa amogoduwo.
Inagore: U! Boe jokodu! 
Ca, icare cere cege rogu to pui, icare cere pobo tugu to.
Ca... Oinore cerore ji, oinore cerore ji, oinore cerore ji.
Cenagore ji boe boe boe... 

12. Cere ceruwo ja bari kurido ji, cere ceewiri bu puwugeje ji tu tu tu
 Ps! Ceboere! 
 Iwogwa jokodu moduka! 
 Ca! Icare ioku akodure.

13. Icare cedure cemaragodae kae. Ikodo jii... ino ipo kae. Ire kado marigudu du kaere iroino.
Kode irumode nowu ino ipoguru reko reko reko.
Cá, itaregodu kae, ire itugu iaji ta! 
Ikodure tabo jii... itaregodure tu... ire barigu kuri tuku.

14. Nowu Padre rakojere nono itogi.
Akore: Imedu! 
Inagore: A?
Akore: Inoba are udo?
Inagore: Ire udo pagera awubodure pagera metuiare pobema awu metuia bokware.
Akore: Inagore ia ipare kugure ei ameduiace.
Inagore: U! 
Akore: Apagado tu ewogai jao.
Inagore: U! 

15. Kodi icare imodudugodure ji, mako pemega remawu nure rugadu kodi:
Akore: Imedu! 
Inagore: A?
Akore: Mariguduwu aedagamage, amanamage, etuo imi reo, etuje imi reo, etumana imi reo.
Inagore: U! Ema rugadu, ema rugadu. Ieri boe pugugo! Ema rugadu, ema rugadu, ema rugadu.
Akore: Oino: Ema rugadu.

16. Du keje icare etaregodure (cewu ipare etaregodure).
Egore: Imana! 
Inagore: Hm?
Egore: Marigu! 
Inagore: U! 
Egore: Kaiba?
Inagore: Woe awu ituguruto.

17. Icare iture ebo, ikodure ebo kuri, nowu ino ipo kae.
Inagore: Emareo! 
Egore: Ho, ho! Akedu okori rugadure ji! 
Inagore: U! Aro! Tagi inodu karega ure imi.
Boere turugadu. Ere nono nowu ino ipo reore. Kocare cere jamedu reko rugadu taci. Cegodu tabo... cedaregodure tabo tu... cere barigu buru buru buru

18. Akore: Ca! Imedumage! 
Cenagore: U! 
Akore: Taedu rugadu tu woe. Iwo ia ike padura rogu biegado tu tu tagai.
A... Okware, okware toro, du keje icare aregodure.
Otomudo kajeje, kororororo kajeje.
Akore: Icá, imedumage! Tage rogu reo! 
Cenagore: Hm! hm! hm! Ceboere! Psh! Akogudu bokwa jokodumode cedabo.
Ceboere! Imedu motureu nure aki.

19. Akore: Itore kugure! 
Cenagore: U! U! 
Akore: Tagamudo jao! Barogwatore tamode rogu rakojedo.
Cenagore: U! U! Boe jokodu, boe jokodu! 
Akore: Tawiapaga nure tu meriri bogai, du kejere tadure mato tagerogu bogai.

20. Icare boecodure. Ire iwu tu. Inudure jii... ioku rore pa'
Iwiapagare tu... Boe egore: 'M, 'm, 'm.! Je! 'm, 'm, 'm! Je! 
Inagore: O...! inoba boere pugeje? 'M...! U...! Boe jokodu maga, maga! 

21. Ire iwu pugeje tu. Inudure pugeje. Ioku rore pa', pugeje. Cewu boere oino, oino tu, ecewu boe inoduji.
Inagore: U! 'M? Woe rema... boe pemegakare woe! Oino, awu Maria Branca Aije Paradago onaregeduji.
Akore: Inoba boere?
Inagore: U! Boe etoragudu nure pudabo woe. Boe kimo, nowu epa pega jagu nure ji... Oragudu pemega nure rugadu. Kocare ure ipagudugo.
Akore: O...! E...! Kocare! Inoba boemode?
Inagore: Barogwatore paerdiwamode.

22. Icare ikurodure tu... je. Boe rore ja... tuku. Du kejere icare meriri kudure turi turi turi turi! 
Inagore: (Iwadaru boetojiwu reo) Inagore: Iogware meriri kududo iwogai.

23. Inagore: Ike kuiada kuru rogu pijire ure meriri kududo iwogai.
Ire imugudo taci! 
Inagore: Nowuge! Taedadudo tagoduwo itabo kuiada kuru bogai tageje. Imodukare inogududo tagabo. Itaidu remawu nure nowu kuiada kurace. Du kode inure iia rogudo tuku nowu kuiada kuru joki.
Ioku rore krai krai krai, nowu kuiada kuru boi koia. Kodire iare ire amudo, iare ikare amudo.

24. Icare iture. 
Egore: U! U! Marigu, marigu marigu.
Ekodo itabo bai poro kae.
Ire iruwobo raido gu! Inagore: Badia, padre! 
Akore: U! Oinono karega. Akagomode: 'Itaregodu', oinono akagomode.
Inagore: U! Iwiagodu nure! Kodi icare are ipogurudo.
Nowu akore: Hm! Apoguru kaba, apoguru kaba! Boe pegareu piji! 
Inagore: U! Iegare nure, padre! 

25. Akore: U! Ake rogu reo. Akaba barigu, betu bokwa.
Inagore: Bure! Imode barigu jokodu. Awu akoe rogure remodu pemegare ito. Awu akoe rogure iegare ii kowuje duji. Akoe rogure remodu pemegare ito.

1. Icare iture. Ikodure, itaore tu... ia boeji itogi. Icare ikodo kuri toro etae.
Inagore: Badia! 
Egore: Bom dia! 
Inagore: Inoba boere?
Egore: O! 
Inagore: Iaboe ekudure woe.
Egore: Kaiba?
Inagore: Woe.
Akore: Ie Ie Ie 'n 'n 'n! Ino.
Du keje icare ogwarigodure, akore: 'ka ka ka.! 
Akore: Awure akoino.
Akore: Uwiere bire, du kodire akoino. Roia kurireu jire akoino.
Inagore: O! 

2. Akore: Kodire cere ceregoduiagu awogai mare cebogurure ace.
Inagore: U! Boe epogurumode ice? Boe etuo nure imi. Boe etuje nure imi. Boe ewabo nure imi. Boe etaora nure imi. Ma, boe epoguruia ice! Kodiba taregodukare iwogai? 'M 'm! Kirabodu! 

3. Egore: Macare atumode toro, awo cewu boe ewi kejeboe awo bu keje cenai.
Inagore: U! Kajao! Iwo awu ikerogu ko jao.
Icare iture. Ikodo jii... toro imuga kae ikerogu tabo. Ire kowuje, ire kowuje, ire kowuje.
Ca! Icare inogwage akedure.
Inagore: Ca! Icare itumode cewu bireu paobe bogai, iwo iragoduwo bukeje.
Egore: U! Ardiwado! Awogwakaba boeto. Nowuge emagaguragare nono.
Inagore: U! 

4. Icare iture. Ikodo jii... ire iremo ji, inagore: Kaiba padure?
Egore: Emarice pado oino. Oinore akodure bai oino.
Inagore: U! 
Icare ikodo bai oino, nowu enogwa kodaji. Itaiwore. Padure oino tu... 
U! Boe meriiakodu, kuri remawu nure, rico rai remawu nure.

5. Inagore: U! Itaregodu! 
Egore: U! Mato, mato, mato! Amugudo woe, amugudo woe.
Inagore: U! 
Ire imugudo tu. Icare inagore: 'M...! 'm...! 'm...! 'm...! Nowu Roia Kurireuji.
Icare iture jii... iragodure jii... to... ro. Ire akedudo... taci, meri rekodugodu tabo
Ire Bakure Enogwari bu keje pugeje. Ire akedudo.

6. Icare imagore pugeje. Inagore: Inoba paromode?
Egore: Padu rumode ore rekodaji. Cere ore reko marigudu.
Inagore: Kaiba?
Egore: Woje. Okwaboareuge eiari kae.
Inagore: O! 
Egore: Nonore ceeda padure, nonore cewororo padure.
Inagore: Kirabodu! 

7. Egore: Akera pemegado ai, paduwo. Meri rekodu nure.
Inagore: U! Imode ikera pemegado ii.
Egore: Boe jaere.
Inagore: Una?
Inagore: marigu.

8. Icare cedure. Cegodo jii... du keje icare boe codure.
Inagore: Wo! Pagodo mai? Paburedugodure?
Egore: Paburedugodu nure, mare boe jaere kimo.
Inagore: U! 

9. Egore: Ca! Awiapagado! 
Inagore: U! 
Egore: Awuredo jao.
Inagore: U! 
Iwiapagare tu je ma. A...! Oinore egore tura tabo! Era nure! U! Era moture iwiegai! 
Ere iwia akuuuudo toro Korogedu Paru kae, nonore areme era kuricigore kodi.

10. Egore: Amearudure?
Inagore: U! Imearudure.
U! Erare kama oinogodu! 

11. Icare cedure. Cegodo jii... ere iko toiadoda (imugure finada Francisca apo, Maria Branca onaregedu).
Egore: Aroiwado, jorubo reno.
Egore: Awuji. 
Egore: Aro butugudo.
Inagore: U! 
Egore: Amearudu awadudo ai. Tori kuricigo.
Inagore: U! 
Egore: Awure barido! Tori pega remawu nure woe.
Egore: Awure ja rakado, moto kororogodure.
Inagore: U! 

12. Egore: Ca! Cedaregodure pobo okwato. Ino boe eegoratogodu.
Egore: Akudawu aroia tawuje, pegomode; pamode pagado pobo kajeje.
Inagore: U! 
Egore: Icá, marigu! 
Inagore: U! marigu! 
Cere cedaredo poboto. O! Pobo moture ii! Itaidure poboji. Ire itaimo.

13. Inagore: Cá, marigu.
Icare cedure toro. Cedaregodure baiporoto. Oinore egore tura tabo ia roiaji. Ire iremo kae.
Inagore: Itaregodu! 
Inagore: Inoba tare tarodo? Inoba tare tagagodo?
Inagore: Tugo jaedo pui.
Inagore: Kodo jaedo pui.
Inagore: Taibo jaedo pui.
Inagore: Jetumode pui ma, pemega modukare. Jetumode pui ma, umodukare turugadu.
Oinore umode. Oinore Aroeceba oiaga umode tugado. Oinore pariko ira umode tugado. Oinore baiia umode turawuje.
Inagore: Mearoga kogu umode tugiwuje. Ruwobo umode tuwowuje.
Oinore inagore. Oinore iwadarure.

14. Inagore: U! Itaregodu, inododu pado boe kajeje.
Egore: U! Amugudo, akamudo. Oinore boere. Amearudu modukare ai karo kodu kowuje duji. Amearudu modukare ai bororae kowuje duji.
Boe tabo karega bakuru buture.
Boe tabo karega mano buture.
Boe tabo karega barogwa kododure.
Boe tabo karega meri rekodure.
Boe ewiapaga modukare nabure akogodu bogai.
Boe ewiapaga modukare kuido akogodu bogai.
Boe ewiapaga modukare aroeceba akogodu bogai.
Boe ewiapaga modukare kuruguga akogodu bogai.
Boe ewiapaga modukare apodo akogodu bogai.
Boe ewiapaga modukare cugui akogodu bogai.
Boe ewiapaga modukare eregejeje akogodu bogai.
Boe ewiapaga modukare baireu akogodu bogai.
Awu inodu tabore bakuru rigodure Tugaregei.

15. Inagore: M! Ema rugadu.
Egore: Aragodumode Roia Kurireuji?
Inagore: Imode bega begado tu je. Jokodu karega.
Icare iragodure. Iragodo jii... Roia Kurireuji.
Ire akedudo. Ire paruiado pugeje: Marenaruieji. Ire akedudo.
Icare ire iragojedo Cibae Etawadu tabo pugeje.
Icare ire iragojedo Kiege Barege ebo pugeje.
Ire iragojedo Jurekia tabo pugeje.

16. Nonore icare ikiarigodure. Inagore: Wo! Iegarewo tu je gurae iroino woe! 'M! Wo...! 
Icare ikiarigodure toro iragojerewo kae pugeje.
Icare barogwa kododure. Ere Aroe Enogwage parudo.

1. U! Manga kurodu tabore itaregodure woe. Mangare aroe eke rema.
U...! Icare egore: Bapo reko! Kado, awarareu rakojere pagabo.
Jorduwo, aiduwo pai, rakojewo pagabo.
Ia akore: Hm...! Imodukare nowu utudo. Imode nowu buredo woe rugadu.
Inagore: Ugurakudu! 

2. Icare meri rekodure.
Inagore: Aroe etudo, pawaduwo maga bogai. Ioku akemore maga iguru bogai.
Icare eture itabo.
Egore: Marigu.
Inagore: U! Marigu.

3. Care cedure. Cegodo jii... boe motu nure...! Cere pagado paga rogu boe kajeje 'tai tai tai' jii... Cedaregodure ia torikodu kae; cedaregodure ao kae.
Itaiwore tu... woje boeto woje... itaiwore tu. Icare ikiarigodure ibagi, iragoja kae.
Inagore: Wo! Ituradure iragoja piji woe, biega tu je! 
Du keje icare iegarere pugeje. Iwiabuture Pao Pemo keje, du kejere iegare iegarere.

4. Cegodo jii... nowu manga iguruto. O! Maga iguru makare! Itura reore ure.
Icare inogwagere ji, awu padui pume kejedu boeji.
Egore: Manga rosa reno.
Egore: Manga borbona reno.
Egore: Manga de leite reno.
Egore: Manga coração reno
Egore: Manga pagodu reno (pagodure, kodu kigodure)

5. Okwaboareuge Eiari Kejewuge: 
TIAGO: Itogia Kuri: Bokodori Eceraedu, boe ao Kejewu.
Metuia iere Ecerabaru (Bakoro Eceraedu: José Maria):
Metuia iere Bakuri (Baadojeba. Atílio).
Tugarege: Cláudio (Iwagudu Kuri) 
Metuia iere kudure (Paiwedu, Bentinho)
Metuia, Kado Paru (Iwagudu. João Bat. Omeru).
Ipare: João Bosco (Paiwedu, bire marigudu).
Elias Tuborekia (Apiboregedu.)
Eugênio Aije Kuguri (Aroroedu).
O Kuiada (Bokodori).
Ba Uru Kuriuo (Baadojeba)
Ojerigi ore: Florentino, Francisco Assis.
Mulheres: Ba Uru Kurice (Bentinho uce).
 Orowaribo (Filipe oreduje), iage pugeje.

1. U! Icare cedure bato. Cedaregodure bato.
U! Iegarere, boe moture! 
Inagore: Ituwo pugeje; imaragodure.
Egore: U! Amaragodu rakado. Nowu inodu rogu tabore amode iaboe rogu ko tu tu je. Nowu inodu rogu boe tabore cenogwagere tu tu je.
Inagore: U! Tamorora amagadu kaba.
Icare iture mato. Ikodo jii... mato. Itaregodure woe Merurito pugeje.

3. Iture mato, kuiada kuru kae.
Padre akore: U! Amaragodu pemegado. Akera kiari kaba. Aruduwo Baruto.
Inagore: U! Ikera kiari moduka.
Nowu akore: "Aruduwo Baruto" inodu kejere iegarere.
Inagore: O! Kodi icare taerduiwa rade jamedu! 
Iegarere! 

4. Akore: Imedu! 
Inagore: A?
Akore: Amaragodudo. Awu pobo reia amode towuje.
Mare awu merimaodoge eedukare woe. 
Wojere emugure woje, awu kuruga rogu okwaji.
Egore: Akado, emareo: nowu pobo reia jore nowu kuruga roguto jice.
Icare iture kae. Ere awu toroe mak'inai: pá, porekudu, ere mak'inai, iwo pemegado.

5. Icare imaragodure jii... 
Ipera kedore, mare ipogurukare: ikidagodure.
Etaiwore ii, mare ipogurukare; ere nono imuga iure emage du jiwore.
Mare ino bare, du kodire, ipogurukare.

6. Icare meriri kudure. Mare emearudukare, imi jamedu imearudukare meriri kuduji.
Du kejere ia nogedurugu aregodure. Akore: A! Meriri kudure, tamearudukare meriri kuduji?
Du kejere ere tugera to pui "pa". Iagere tugera to taoraji 'pa'.

7. Egore: Pagogwagewo jao. Marigu, marigu! (oinore merimaodoge egore, brae ewadaru tabo).
Icare ia braredo kurireudo, boe egore "juretora, juretora" oino, akore: Mato! 
Ikodo kuri ae.
Akore: Awu akudawu rogu rugadu na?
Inagore: U! Rogu rugadu, imuga.
Icare ogwarigodure: 'ka ka ka! '
Icare akore: Meri rekodu tabo ature mato.
Inagore: U! 

8. Icá, meri rekodu tabore icare iture bogai. Itaore tu... Rakoje bai poro keje. Iedure nowu aroiaji oino tu... 
Akore: Cewu akudawu rogu reo.
Inagore: 'M! No no no no nono hu...! hu hu...! Ceboere! Akoguduwo itabore itaregodure awogai. Ema rugadu, ema rugadu.

9. Icare Padre César akore: Amaragodumode boe pegareuji.
Inagore: U! Boe rugadu! Boe pegareu bogaire itaregodure. Iwo boe pegareu pemegado bogaire itaregodure.
Icare boe codure. Icare barogwa kododure. Iture kuri je rugadu.

10. Inagore: Itaregodu, Padre! 
Akore: U! 
Ure kuiada kuru rogu mak'inai tu... 
Inagore: Owa! 
Ikudure ce ta..., ire iemaedo tu... Itaiwore woje, awu Meruri kae tu... 

11. Inagore: Wo...! Itaiwore awu Meruriji tu... 
Inagore: Wo...! Itaiwore awu Meruri ji tu... ji gurae.
Meri jeture oinono.! 
Ikudure kuiada kuru roguce. Nowu meri jetui oinono du tabore ikudure Pao omea kuiada kuru roguce (Pao Pemo jire inagoino), iegare tabo.

12. Icare nowu okwa inodu Padre César akore: Marigu, imedu, paduwo jice.
Inagore: U! Marigu! 
Iture toro apo jii... Itaiwore tu... 
Ure porekudu bu tugana kajeje; ure pa bu tugana kajeje.
Inagore: Boe pegareu jirade imaragodumode rugadu.

13. Icare ure cewu porekudu mak'inai. Ure cewu pa mak'inai.
Akore: Imedu! 
Inagore: A?
Akore: Awu akudo jii, jice nowu akó ito paru kae. Nonore amode akamudo. Jae jokodu karega. Puredu tu oino.
Inagore: U! 
Icare iture. Ire ikeragu tu porekuduji 'taci', ire to mototo... 

14. Itaregodure nowu akudo paruto, ire to oino nowu "rego" okwa awubowuji pugeje 'ta'. Ire udo nono pu reore tu... Ha, ha, ha! 
Icare ire ikeragu nowu paji pugeje 'ta ta ta! 
I...! Oinore irore ji, oinore irore ji, oinore irore ji.
Itaregodure cewu akudo paruto tu... 
Ire cewu moto gugudu barigu, barigu, barigu, ikodui.
A! Itaregodure cewu ikoda oto kae tu... Icare ire ecewu ino pa bu tu... 

15. Icare meriri kudure. Icare iture. Ure "comida" mak'inai.
U! tapira kodu mugure aroe kugu tabo. Cewu 'pejao' okore kao.
Icare iture tabo jii... toro bato. Icare ire kowuje.
Ire kowuje tu... icare ire itamudo. Icare boe codure. Icare inudure. Inudure pugeje jii... barogwa kododure.

1. Du tabore icare, nowu boecojire awu iorubodare Elias onaregedu okware.
A! Icare cedure toro, kudawu aroia rogu tabo, awu pogorajiwu,
tabo, jii... toro Kieria paru kae, finado Tiago mugure keje du kae.

2. Icare cedure nono. Cere aroe emerudo kare ewogai, toooro cebegi toooro Kujibo joki.
Boere kare ewido rugadu.
Cedaregodure meri rekodu tabo.
Icare aroe eke buture.
Aroe eke aroe kuru, kuiada kuru, açuca kuru, padura kuru.
Ca, icare aroe enogwagere.

3. Ca, boere aroe etudo 'Wa!!! O!, Wa!!! O!
Icare karo kodu buture baito, bororo kae, bororo oiado.
Boe enoroe karo kodu.
Boe enogwagere karo koduji, Boe enogwagere boe kuguji.

4. Icare Boe egore: Pawo boe etudo jugudoge etae pugeje.
Boe egore: Jugudoge eka kuricigo.
Egore: Kode, pawo eparudo, pawo eparudo.
Egore: Kode, tagera bu badojeba ao keje, roiao boire ii! Uwo Roiao tawuje.
Iage egore: Ugurakudu!

5. Eegare nure...! Icare ere parudo ta... jii... 
Oinore egore roiaoji jii... 
Barogwa kododure, icare eture bakuje biji. Icare ere jipa bu. Ere jorugo jipa oiadoda.
Icare etaregodure mato, mato, mato.

6. Icare ere tudugo jetorodo, okoriwo jugoji. Ere jetorodo oino tu... tu... tu... 
Egore: Ha ha ha! Amode boe kugu ko. Kode awu itugo okori rakaguraga.

7. Icare Boe eture.
Aroe ekudugodure: Kae! kae! kae! kae! kae! kae! kae! Wa!!! kae kae!
U...! moture...! jugudoge etae.

8. Ekodo jii... toro Boe egore Tadarijao. Boe egore otogajejewu.
Icare Boe eiore nowu iturato.
Icare egore: tl tl tl!
Ewureare rucobore. Burea maigoduwu.

9. Icare aroe eture eregodaji. Ekodo eregodaji... Emage, emage, emage!
Egore: Bakure ei, bakure ei, bakure ei!
Awuge eregodo ei bakure tabo.
Awuge eregodo oino bakure tabo etogi.
Enure taiado ebo, jugodoge ebo.

10. Icare baiga akore ei "pa?"
Ha ha! Icare eidogodure ei. Baiga iku akore: pa, pa, pa, pa, pa, pa.
Etoragudu meture nono iaboere toro nowu baiga iku ako tada.
Jugudoge egore: Hu'uo'uo'uo'.
Aroe egore: Hum hum hum hum!
Icá, aroe ere ewido rugadu.

11. Icare ere tudo pui ebo, ere ewirido ta.
Icare ere emagu tuomage etai, egore: Ioga, ino jugo reo!
Etuomage egore: Hm? no no no no hu... hu hu...! 
Icare etuomage egore: Imedu, imedu, imedu, page jugo reo,
page jugo reo, page jugo reo!

12. Egore: Hm hm hm! Nowu, akerabraredo ii. Itaregodu modukare awu ike jugo apo. Iro rakagirikare.
Egore: A! Pagare akoino, akire aro rakaguragare. Akire amode akerabraredo ii.
Nono tuwoadu tabo, tuiegare tabo. Eegare nure nowu tuge jugodogei.

13. Icare eture. Egore: Aroe ekudugo. Aroe ekudugo!
Icare ekudugodure, egore: Kae kae kae kae kae! kae kae kae!
Egore: Tae codo! Kaidaga bu tawugeje!
A! Icare ere kaidaga bu tuwugeje. Ere ia oto kado, ere ia oto iwudo.

14. Icare etaregodure bato.
Areme ekudugodure Ba!!! Ba!!! Pagore ekudu aregodu! Pagore ekudu aregodu! Tarego, tarego! Pagore ekudugodu nure toe tabo!

15. Icare eregodure. Ere tudugu ei 'taci'. Eteregodure ebo bato. 
Emagore tugogei, egore: Pawororae rogu mugure nono.
Iage egore: Pawororae kuiada kuru mugure nono. Pawororae aroe kuru rogu mugure nono. Pawororae pobo betu rogu mugure nono!
Pawororae parori kuru mugure nono. Pawororae noidoia rogu mugure nono.
Icare areme etoragudure.
Egore: Iaboeji iaboeji... jugodoge eiogi.
Pudabowu jugo jokire etoragudure.
U! Oino.

16. Icare boere tududo baito. Awu jugodoge ewobona, eidowuia, eijoru, emare buture baito.
Nowu jugodoge etabora, etagi, emorara, emare nowu uke remawu uke rema.

17. Ere mak'ai.
Akore: Imedu, ake rogu reo.
Akore: Hm!
Ure tugeragu ji tu... uture tabo bato (tuwaito)
Oreduje rekodure togi...? M!
Ure tugeragu ji... Padure baku keje.
Ure tugeragu ji 'ta'. Kodo tabo tumuga kae. Ure tumugudo tabo. 
Akore: Ica! pawo uwurimage ekerogu maku ewogai.

18. Icare ure tugeragu taci, utaboraji. Ure kado 'ta' oiado.
Ure tugeragu mororaji, ure kado oiado 'ta', ure bowuje oiagi 'pa'.
Akore: Icá: Udo nono awurimage ereore. 
Cedo etae. Akado awureji, akado awure otodai, awure jetumode joruboji ma, awudumode tabo ma, amode pabogurudo.
Akore: U! Iwudumode tabo kuri po paga. Paerdumode ipogora kugudui oinoduji.
Nowu oredu akore: Boe eerduka. Baarodugodu nure ai.
Nowu oreduje akore: U! Akogoriwo ai karega inagoino.

19. Icare uture tabo. Kodo tabo, baia kajeje, bororo oia kajeje.
Nowu urago aiwo awadure togi. Rekodo togi. Ure tugera to nowu turago ieraji, nowu tuge barogo koduji "pa?"
Akore: Ru ru ru ru ru ru! Bure! Rekodure boe eregodaji! Mugu paga boe rakuduie tu je! 'M...! Ino kodire itobudure.
Inagore: A! 'A! Inagore: E...! kaba koiaba umode togududo itabo...? 'M...! Oino. Macare oinoradu ikerogumode kodirabodu!
'M...! Ema rugadu, ema rugadu, ema rugadu! Woooo! Icare imode ike akó kodu rogu bu tu tu keje!

20. Aregodure tabo tumuga kae, akore toreduji: Nowu, akado, page roguieo.
Nowu oredu akore: Ioguduba?
Nowu oreduje akore: U! Irago! Iragore aregodo tabo.
Akore: A! Oino rugadu. Oino kodire itobudure! 'M!
Icare ure kowuje. Ure kowuje tu... je. Oino.
Oinore Boe erore nowu aroe enoeji, ere bito boeji.

21. Ca! Du keje Icare Boere aroe emerudo pugeje. U! Boe moture toro nowu nowa padure tadawu kae.
U! Aroere kare ewido: Oecereuge, jokukurireuge, rokoe, orare!

22. Icare aroe eture mato.
Egore: U! U! Marigu marigu marigu! Aroe ekudugo, aroe ekudugo!
Icare aroe ekudugodure, egore: Kae!!! kae, kae, wo...! kae kae kae kae!
Etaregodure baato. Etujemage eregodure etogi. Ere tudugu nowu enoeji taci.
Etaregodure ebo tuwaito, etoragudure eiogi.
Egore: Ia bia bia, ia bia!

23. Ca! Ere toragudu akedudo, du kejere icare ere aria mugudo joru tada pobo tabo.
Du kejere icare ere nowu kare etagagirido, ere nowu kare ekado.
Ere kogudo kodoro tabo. Ere ekogudo tu tu tu. Icare ere tugu tugu ariato. 
Ere tawuje. Ere nowu butumode bai towu tawuje. Ere bu kodokora keje. Biegare tu tu jewu
ere bu baku keje. 


24. Icare uture tabo baito, kodo tabo... ure turemo tabo baito.
Akore: Icá! Itore! Mato, mato mato, tagerogu kae.
Egore: U! U! U! Eto toro ae toro... 
Akore: Tage rogu reo! Tage rogu reo!
Ure nowu kodokora maku etai, nowu kodu tabo etai, tu tu tu
eiamedu ai rugadu:

25. Ere nowu oecereu aora, nowu jokukurireu aora, nowu oecereu oia, nowu jokukurireu oia,
orari kodorabo okora maku baito.
Oinonore makudure baito boere.
Karo biegareure iwure baito, mare karo kurireu kadodure, kobo pemegareu, kobo kurireure makudure baito.
Boe epogurure boe biegareu butumode baito duji.

26. Ca! Icare boe egore: Icare pamaragodumode. Awu Domingo kejere pamode boe akedudo.
Egore: U! Boe jokodu, boe jokodu!
Akore: U! Kodire inagore oino tai, tawo tamaragodu rakado ia tamaragodaere jiboeji ma, tawo udo turugadu, nowu meri kae.
Nowu meri keje tagodu awaduwo.

27. Bakoro Kudure makore. Ure boe eroiwado, ure boe ero towuje.
Egore: U! Boe rugadu, boe rugadu! Kode, cewu pagoda oto kaere pagodumode kuri je. Du rekodajire aroe ako kodumode gu tuku. 
Du kodire Boe emode d'd'd'd'. Du kodire boe kugu parudumode rugadu ta.
Egore: U! Boro! Boe kugu paru rugadure aije parumode ema.
Egore: Ema rugadu reno! Ema rugadu reno!

28. Egore: U! Ca! Ema rugadu! Toro. Tamaragodudo. Tamerudo. Ia tagoe rogu boe pemegado.
Ia akore: Boe kimo! Iroiwa modukare itabo. Awu iedawu bega kori akedu moduka. Kode imire icare ipadu pagamode tu... je, awu iedawu pega kori koia... Mare ipaga rumode tawogai tu je. Irumode itadu oto kabi tu tu tu iwiapaga tabo tawogai.

29. Ia akore: U! Akadu oto kabidu pemegado iwogai. Akado tu... ia ipo bogai, koborido oino tu je, du tabore amode akogea towubo baruto, awo nowu ako ipo rogu to p' p' p' akuriji, apadui tu je, akuri bari kuriwo, awo inoe jamedu kowuje.
Imode kare ewidodu kuricigodo, akagomode: Ike rugadu, ike rugadu! Nowu umodukare turugadu ii. Ikorigodumode ai.
Akagomode: Ikuredu, ikuredu! Ino, du umode ma, amode inoe pegado, amode inoe oiko taci je dure iegaremode ai!

30. Nowu metuia akore: Nowu! Akaba ie kuri pagado. Akaba irorerudo ii paga tu je. Amode aebu jii... mato akera tabo, imi remawu cai irorerui ai du kae. Ii ipo to ikuri jitu kae paga tu je!

31. Nowu metuia akore: Hu hu rakudu! Akire akeno to co ake to to.
Are akagodo jetu pegare ii.


32. Nowu metuia akore: Awadaru keadae ipiji! Are iegaredo ii paga tu je. Toro, toro, toro! Akaregodu mariguwo.

33. Akore: U! Amugu paga kaba! Ia jerigi gugudu rogu ako ako turugadu paga tu je.
Boe beregadu karega imode bito, kodire inagoino. Jukore imode bito, umode joru reko aeiogi.
Akore: U! Boe jokodu.

34. Icare oinore erore tumaragodu tabo. Maragodureuge emaragodure.
Merureuge emerure toooro, kare ewogai, barogo bogai, kiogo bogai, adugo bogai, aigo bogai, kuido bogai, aroeceba bogai, kuruguga bogai; tugora bogai, tugo bogai, tugo okora paru bogai, ko bogai, micori bogai, beragu bogai, bokwadobe bogai, bukidoguru bogai. Oino.

35. Icare boe etaregodure cewu enoe remaguda kae.
Egore: Ca. Icare boere turugadu.
Egore: U! Akera bu ecerae etao keje. 
Icare meri jeture turugadu. Meri jeture turugadu jemaruwo tuiorubo bogai. Meri jeture turugadu iogowo pudui.
Egore: U! Ema rugadu!

36. Oinore egore Mano Kurireuji (Aroroedu Cebegiwu).
Oinore egore Birimodoji (Aroroedu Cobugiwu).
Oinore egore Baitogogoji (Aroroedu Boiadadawu).
Icare Mano Kurireu ure tugera bu ecerae etao keje, 
Akore: U! Ca! Akagogo! Akagogo! Akagodo! Akagodo!
Ecerae egore: Hm hm hm!

37. Ecerae egore: Tamagowo pawiemagei etuwo bakujebiji, etuwo aroe apo.
Egore: Awure utumode apo! Awure ure turugadu (Kaigu akore tuwie Imorioji)
Ca! Egore: Atudo apo! Akire are iwara pagado bogai
Akore: U! Ema rugadu!
Akore: Mea redududo ai aregodu mariguwo.
Akore: U! Ema rugadu! Ema rugadu! Ema rugadu!
Akore: Akado tu kaidaga bogai.
Nowu poiwo rogu tabore iogore pudui

38. Icare uture toro bakujebiji, toro kuruga kae.
Icare aregodure kuruga kae, ure tuge mea oto jeto ca.
Ure togwa to ji, togwa to ji... 
Akore: Ps! Aije! Mea reno. Atuiagu okogereu kae. Atuiagu kuogoreu kae. Atuiagu cibae etaro kae. Atuiagu akirio kae. Akore nowu aije bogai.
Akore: Hm hm hm!

39. Du keje icare ere bukigu tugu to. Ere kogudo tuku. Icare ere bukigu mekido oino, tugera reko ji krr krr krr.
Du keje icare ure tumugudo keje. Care ure akodo.
Akore: Brr brr brr!

40. Nowu boe emearudure toro ba tada. Egore: Ps ps ps ps pstch! Aije akore toro! Aije akore toro!
Icare Roia Kurireu epa akore: 'M...! 'm...! 'm...! 
Ekureuge eceba akore: Me... ri... ri... reno...! 
Nowu aije akogodu piji icare Boe ere du du du du du
Boe eegarere Aije umode jorubo barigu tubiji duji. Oinore boe egore.

41. Du keje icare jore baato, aregodure baato; kodure nowu tumuga kae tuku, akogodure nono.
Iparere iogwarido ji: Wa!!! ha ha ha ha!
Tu karega: bapo kia padure boe kajeje: "ju tuki, ju tuki, ju tuki"
Pana akore: Kb Kb Kb Kb.

42. Akedure du keje, ere Bure Tawadu to, egore: Bure ta... wadu... reko... du... iagu.
Du kejere icare ere Roia Umanareu Paru tugu ji.
Ipare eragodure Aije Paruji bai tada jamedu.

Egore: Aije enogwa eko baraia 
 Aije akore arowei.
 Aije Bakororo akore arowei
 Aije Aredu akore arowei
 Aije Oro akore arowei
 Aije Ukiga akore arowei
 Aije Akiri akore arowei
 Aije Coio akore arowei 

 Aije Jaiworeu akore arowei
 Aije Kujagureu akore arowei
 Aije Ecewu akore arowei
 Aije Ecerabaco akore arowei
 Aije Uwai Jaramare akore arowei
 Aije Upe akore arowei
 Aije Uiagomare akore arowei
 Aije Ecewu akore arowei
 Aije Upe akore arowei


43. Barogwa kodo du tabo akore:
 'O! 'oooo...! 
 Aroia oiado aije Bakoroji
 O! 'Oooo... 
 Bororo oiado aije areduji

44. Awu akedu keje kodumode Roiao pugeje:
Aije okwa tabo ipare gae gae gae 'O... 'A... (2x)
Ako jaruruio okwa tabo ipare
Aije epacewu ikara atugoreu
Aije utoro epacewu ikara akirireu.

45. Du kejere ere Roia Ao ta ji pugeje:
Egore: Aije epacewu ikara akirireu (2x)
 Aije epacewu ikara akirireu (2x)


46: Ia aije paru pugeje:
Aijedoge aijedoge
Aijedoge tumuga Bakororo pijina eture.
Aijedoge aijedoge
Aijedoge tumuga Bororo pijina eture.
U! U! U!

47. Ia aije pugeje:
Cidoiagu nowa tabo arowe ei
Ecerabaco cidoiagu nowa tabo arowei
Bakorokaia cidoiagu nowa tabo arowei
Iabacoio cidoiagu nowa tabo arowei
Akuruie cidoiagu nowa tabo arowei
Jaramare cidoiagu nowa tabo arowei
 U...! 

49. Icare ere aijedoge emagu ecerae etae. 
Ere tugeragu Aije Bakoroji. Ere mugudo jice.
Egore: Mato, mato mato!
Mato, mato amuga Bakoro piji
Mato amuga Orowaribo piji
Mato amuga Kugaru piji
Mato amuga Nowa piji
Mato, mato, mato, mato!
Akore: Hm hm hm!

50. Ure tugera to ji pa.
Aroe egore: Wa? Gae gae gae?
Kodure tabo ia tuiedaga pega ae, ia badojeba kuridogedu ae.
Ure maku ai tu... 
Akore: Iedaga, pago aroe reo.
Ure tugera to ji pao.

51. Akore: Ecerae cedagaru akirowo cereru butuiare ceiekorire
 cegudawu aewere bukorire
 No... no no no hu... hu hu...! 

52. Du kejere iage eragodure:
Egore: O...! Akirowoooo butudo puwugeje cewedowaia bukorire.

53. Akedure tu... Icare ere maku todowuge etai pugeje, ewo atugodo.
Enodowuge icare ere emodudo. Ere eiado, icare ere maku nowu tore etai pugeje (Tugaregere ere aijedoge edugodo, icare ere maku Ecerae etai).
Eceraere icare eture ebo bakujebiji.

54. Du keje icare egore: Bapo reko! Meri rekodu nure. Pawo Jokurega to.
Egore: Cero cenago bukeje Cibae etoiaridoce
(Oinore tugarege egore)
Cero cenago bukeje Cibae etoiaridoce
Cero cenago bukeje Okoge etoiaridoce

55. Egore: Jokurega awadu wararere Mamuiawu Cibae Etaro oiaga urugu
okwabejewu bopaguduia Kuogori Bakorororodo jokurega
awadu wararere.

56. Cibae Tawadu 
Egore: Ipare, tadudo bakujebiji tawo aije akodo. Meri rekodu.
Icare Cibae Tawadu kodure.
Egore: Ciba... ie... tawa... do... owu owu... owu upe... do... re
Ciba... ie... tawa... do upedore
Uma... na iku... dawu... 
Aijewere baia bu... ko... ri... re upedore.

57. Du kejere nowu Aroe Maiwu imo kidoguru, imo nonogo, imo boe bo, imo toro, rekodure nono, nowu Cibae Tawadu kae.

58. Jokurega: Icare nowu aroe uwobe eedure woe bai tada, icare erare.
Egore: Jokurega awadu wararere.
Iage egore: Bure Tawadu rekoduiagu.
Iage egore: Ieraro makudu wararere.
Iage egore: Utugarece ewa inotu jeture gaje.
Iage Egore: Cero cenago bukaje ecera okoge etoiaridoce.
Egore: Jokurega awadu wararere.
Iage egore: Aiaieu meriri metu owureuwore.

59. Nowu Boe emode nowu ra rogu kabi du kejewu roia reno.
Nonore boe egore.

60. Icare Boe ere paruia mugudo.
Marenaruie emare Boe ere mugudo.
Akedu keje Boe ere Aroe Enogwari bu keje.
Akedu keje icare Boere nowu Roia Mugureu paru bu keje.
Akedu keje icare Boere nowu Roia Mugureu boere bu keje pugeje, jii... je.

61. Akedu keje Boere nowu Aroe Maiwu Paruia kudugo.
Akedu keje, Marenaruie.
Akedu keje, Roia Inoro.
Akedu keje, Marenaruie pugeje.
Akedu keje, Aroe Ekoroia.
Akedu keje, Kiege Barege.
Akedu keje, Kiege Barege baa okwajiwu.
 
62. Nonore barogwa kododure. Icare nowu Aroe Maiwu uiadumage, eture ae tuwo tawuje moto piji. Icare ere tawuje. Mare ekare tawujedu pagado: Badojeba Bakorokudu mugure tu, taiwo tabo ei moto ra piji duji.
Akore: O... Bako... roro... kaire, kaire (3x)
Iroia wa wo! (3x) Wa wo 'o, wa wo... '
Oinore akore tumugui tu..., taiwo tabo nowu aroe maiwu uiadumage eroi jituji.

63. Icare ere tawuje.
Akore: je je je je je je... je je je je je je... nowu ei tawuje du keje, ei tugera kabi jitu keje, emaragodu butuguuuwo ji, ekera butuguuuwo ji.

64. Icare ere akedudo. Icare ere tugu ecewu kodoto (kodo kigadu. Boe egore: aroweiao, nowu kodo kigaduji).
Icare ere je gogudo. Icare ere maku nowu Aroe Maiwu uwobe etai, ucemage, uomage, umanamage, uwiemage, otowuge etai. Iage eragodure, iage eragodukare.
Egore: No... no no... hu... hu hu...! 
Egore ecewu brae egoi: "birigadu".

65. Du kejere icare, ere togwa tugu ikato, ere togwa tugu panato, ere tugera tugu butoreto.
Egore: Orowaribo piji... (4x).
Kugarubo piji... (4x).
Egore icai tudui apo du tabo. Aroweiao kaere eture apo.

66. Ekodo apo jii... toro nowu Aroe Enogwari tabo. 
Eiore bororoto, etaregodure bororo okae, du kejere egore: 
 Arowe, Arowe,
 Okoge, Okoge,
 Cibaie, Cibaie.
Egore, taregodui bororo kae.
Du keje ekudugodure: Ka! ka ka ka! oino taregodui bororo kae du keje.
Pana akore, ika akore, tugodui apo bororoji.
Pana akore: Ku gu gu gu gu gu gu!
Nowu ika akore: To to to to to to to!

67. Nowu uwobere tuiebu toragudu tabo. Egore: Ira!!! (3x) tugodui tui tugeragu jitu tabo.
Icare eture apo, ekodo apo... ere turemo apo baito.

68. Ekodo apo nowu uragodureuge etai. Ere tumugudo kuri tuku eegorai.
Nowu uragodureuge ere tura kado ta.
Nowu aregodure apowu uiadumage egore: 'M 'm ka ka ka wa! Psiu psiu psiu!
Ere jorubo barigu toro, nowu Aroe Maiwu jire egoino.

69. Icare ecewu uragodureuge ere turagojedo Roia Kurireu tabo pugeje, nowu Roia Kurireu Koborigodu tabo pugeje.
Egore: 'M... 'm... 'm...! 
Tamigi, tamigi, tamigi!

70. Icare eragodure nowu Roia Kurireuji. Ere akedudo.
Icare egore: Ika reko! (Oino Badojebaji).
Akore: U!
Ure turagojedo ta, kodure ika kae, ure tugeragu ji taci, ure butore kogudo ra kajeje, ure reko toro nowu Aroe Enogwari epa bogai. Ure maku ai tuku. Icare uture mato nowu ika tabo.

71. Ure tumugudo ta. Ere pariko tugu aoto (Kaigu aoto).
Ere kaiwara reko uwie ai (Nowu uwie iere Aromerere)
Icare eture mato.

72. Nowu Kaigu akore: Arigao Bororo biadodu padure gaje. 

73. Icare makore: Aroe Enogwariji (boecoji).
Akore: Hu... hu... (2x)
Jo... ho... 'O (3x)

74. Akedu keje, Roia Mugureu pugeje.
Akore: Ekoda karega ba kaie... 
 Ekoda karega ba kaie... (Roia Mugureu paru)

75. Nowu Roia Mugureu akedure icare Marenaruie Kudugodu.
Akore: Marena... ruie eigoia maidodo... jetuiarega m? m!?
Akedu keje, akore: Ho? i... Marenaruie... ei... goia... mai... 
 dodo... 
Akore pugeje: Woia... eke bure torireudo mato... je
Akedure du keje icare akore: Hoie... marena... ru... ie... e... 
 i... goia ma... i... do... do.

76. Akedu keje icare, Aroe Ekeroia.
Egore: Ho... o. o...?
Egore: Okoge... ereu... (2x) gae gae gae gae (4x)

77. Akedu keje, Kiege Barege pugeje.
Egore: Ukudawuge... eno... ja... paduia.
 Akurubo itagareuge ewere... ho o!, ewere ho o!

78. Icare akedure du keje icare akore Kiege Barege Ba okwajiwu
(Meri rutu tabo)
Akore: Ho... o...! Bakure kuiorodo
 O Ba... kure... kuio... o... rodo.
 Ipare ewure ruru butudure.
 Ekuiobo pobo okwa jetugae (Cfr. Kiege Barege Ba okwajiwu).

79. Icare akedure du keje.
 Butugubo
 Torowari taio
 Bokodoriware
 Jio Jio
 Baru Baru
 Tumano
 To Biadodu

80. Nonore meri ruture, mare Boe ekare togwa rawuje, Boere akedudo rugadu.
Du kejere ere tumugudo Ekureugei pugeje.
Emugure pumegi: Roia Kurireu Koborigodu epa mugure nowu tumeduia meki, tubaga tabo Boe etaregodumode nowu aroe ra tabo du bogai.

81. Icare etaregodure tabo, etaregodure nowu aroe ra tabo.
Nowu aroe uiadumagere etaregodure apo, kuruga piji. Ere tugera kabi ji du tabore etaregodure apo.
Egore apo: Orowaribo piji (2x)
Ekodure apo etaregodure bororo kae. Du kejere icare ekudugodure
Egore: Ga! ga! ga! ga! ga! ga! ga! Wa!!! 'm 'm 'm 'm 'm.
Ere togwa tugu ikato, ere togwa tugu panato.
Ere ika akodo: do do do do do... 
Ere pana akodo: gu gu gu gu gu... 
Etaregodui bororo kae du keje.

82. Du tabore icare eture bororoji. Ere ciemagu nowu tuiadu apo:
 gu gu gu gu gu... bororoji.
Nowu aroe uwobe areme ere tuiebu bai piji... toragudu tabo. Ere tugeragu ji, nowu jaoroji, nowu meto tadawu kodoji, toragudu tabo.

83. Ere turemo apo baito, ere tumugudo tabo nowu uragodureuge 
etogi.
Icare nowu aregodure apowu uiadumage egore: 'm 'm ga ga wao! (2x)

84. Icare erore ja piji toro bato, cimo nonogo kae, cimo kidoguru kae, cimo kiogoagiri kae.
Icare nowu Roia Kurireu epa ure turagojedo pugeje nowu Roia Kurireu Koborigodu tabo.

85. Akedure du kejere egore: Ika reko! (2x) Iage egore: Aro! Takaradu ika reko marigudu! Taedu pagaradure tu... je. Taeku kidugudu radure ii! Inoba ire taegai? Itadugoka! Inobure? Tamearudae tugu inagoino jiboeji. Tabiapagado tu inogwaji. Iragoje butugu butugukare. Itumode iatoro pugeje.

86. Icare nowu metage egore ji: Ugurakudu!
Du kejeia amode awu awire erodo taci toro akabo.
Oinore egore ji (Etoki nure ji akoi pudui duji)

87. Egore: Ca, aregodo, aregodo! aregodo!
Nowu ika rekodure aewu jire egoino.
Jire egore: Aregodu, aregodu, aregodu! Ino, nowu Arogia jire egoino. Uwie iere Aromerere, jire egoino.
Etaregodure mato tuwo togwa tugu ikato, tuwo togwa tugu Aroe Enogwariji.
Ere tumugudo tu... pumegi:
Icare nowu akoinowuge egore: Pariko tugu etaoto.
Mare pariko pagawu karega. Nowu eimo pariko iere 'Pariko Akurarareu'
Oinore nowu eimo pariko iere, du icare ere tugu etaoto.

88. Icare nowu umana akore: Jure ika ako:
Jure ika ako uiareu umuguia batugobori aio biadodo paduregaje.
Du kejere icare ere togwa tugu nowu tuguikato. Ere togwa tugu to jii... je.
Mano Paru nowu ika ako Paru rema.

89. Nowu Ika Ako akedure du kejere icare ere nowu Aroe Enogwari paru kowuje.
Nowu umana akore: Ena o.no.wu.ru. jeto Nonowu tuieduia Cibaiari otogajejewu aroweia arege ena ture kurigodu jeto pudabowu tuwudore kiadodu okwa... iekori reno.
Nowu uwie akore: Aio jogodurega... arowe koe ewudore kiadodu jetugae ewororo Paremodu Bororo bukorire, aio iogodurega kiadodu jeture gaje.
Oinore egore.

90. Icare ere nowu Ika Ako akedudo. Du kejere ere nowu paru kowuje du reno.
Egore nono nono nowuji. Nowure padure Bokodori Ecerae ewugeje, emareno.

91. Ca, nowu akedu keje icare egore oino:
Hu hu 'u... (2x)
Io... ho 'o... (2x)
Io... ho 'o... (2x)
Io... ho 'o...
Inowu arinao koiaio akaruia jeware eia Ho.'o (2x)
Egore: Orogori io ho' o (2x)
Uwie akore: Orogobo io ho 'o (2x)

92.Aroe Enogwari reno. Nowu jire boe egore Aroe Enogwari ino.
Nowu jire boe egore: imuga, ioga, oino: Kaba koiaba?
Boe koia karega: Pemo koia.
Nowu uwie ukuika iere ika kuogoreu
Umana ukuika iere ika okogereu.
Motu rakaguragare.
Icare ere akedudo, egore: Ica, tagudugo (2x)
Icare aroe ekudugodure.
Umana akore: Ka!!! O!
Uwie akore: Iba... i!
Egore: I... I...! 
Omu... Omu... 'm 'o 'm.
Iwiare... Iwokore.
Joku karaiwa
Boko kuwa
O... mu... O... mu.

93. Du kejere icare aroe eture (Nowu Bokodori Ecerae etaroe eture)
Egore: 'M... Wa!!! 
Egore: Tagera bu Badojeba aogeje (Badojeba Bakorokudu)
Egore: Boekare! Ipadu nure tu... ieparu oiagi, ike boi koia.
Ia akore: U... akaiwodo ii ka! Itadure ona nure tu je. Akado itarudugoduji... ikare boe ko!

94. Icare nowu badojeba akore: 
 Baroroto... Bororoto...! 
 Noidoia butudo bororoto!
 Noidoia toru butudo bororoto
 Meto tadawu butudo bororoto.
Icare boe egore: Wao!

95. Icare ere nowu noidoia toru butudo baito.
Egore: Emareo (4x)
Tage noidoia reo! (2x)
Iage egore: Emareo! (4x)
Tage noidoia bere reo
Iage egore: Emareo! (4x) Tage meto tadawu reo. 
 
96. Icare ere aroe etudo.
Egore: U! Merire marigudu! Ceboere!
Icare ere aroe etudo: Wao! Wao!

97. Icare nowu aroe emana ure tugeragu nowu kodoji, nowu aroe maiwuji
Ure maku nowu uiadu ai. Icare ure kodo kiwuje tuwo kujagudo.
Ure tugeragu nowu aroe aoraji, ure mugudo baku keje. Ere kiogoagiri redo keje 'bea'.
Icare nowu uiadu ure tugeragu nonogoji, ure tugera reko ji kakakakh!
Ure boe kaguru tugu to (nonogoto), ure kidoguru tugu to (nowu nonogoto), ure tugera reko ji, kugududo. Icare ure maedo nowu aora joki. Ure tugu nowu aorato, kujagudo nowu nonogo tabo, icare ure mugudo nowu bako keje. Ure mugudo nowu kiogoagiri oia keje.

 98. Du kejere nowu uiadumage eiamedu ere tumugudo 'wuu' bukeje, ere tugeragu boe bu kurireuji (awu boe kana kujei) ere bekurudo, ere bu nowu aora keje.

99. Du keje icare ere aroe etudo: Wao!!!
Nowu Roia Mugureu epa icare makore woe.
Nowu ika ere maku cewu ure togwa tugu towuge etai. Ecewu ukuikare emawuge etai.
Icare ere togwa tugu to; ere togwa tugu tototototo!
Icare ere akodo: Kaga ci, kaga ci, kaga ci!
Nowu jire boe egore: 'Aroe etao ta du kejewu ika ako' reno.
Nonore boe egore nowu aroe etao ta tadu keje.


100. Nowu Roia Mugureu epa akore: 
Iwaguduio okwa paradudo oiare iace eio.
Oinore akore nowu ika ako tonaji.
Icare akedure, du keje icare akore:
Iro... atu... goia... Bako... ho... ro.ro 'O (2x)
Icai tudui toro ji kodi.

101. Akedure du keje icare egore: 
Aroe cedaregodu Orowaribo
Aroe cedaregodu Taboguru
Aroe cedaregodu Keoguru
Aroe cedaregodu Mariguru

102. Nonore icare ere nowu baku ere maku nowu aroe aora tabo, okogereu, kuogoreu, cibae etaro tabo.
Etoragudure.
Icare akedure.

103. Icare ere baia towuje. Icare ere baporogu reko, ere kaiwora reko,
nowu aroe etawararege etae.
Ere tudo turugadu, ere tugujagudo. Ere Aroe eerubo tugu tudo.
Icare eture mato. Icare ere tumugudo.
Icare ere togwa tugu cibae ewarito, ere togwa tugu parirato.
Ere nowu cibae ewari akodo: Re re re re re re... 
 re re re re re re...
Ere nowu parira akodo: ji ji ji ji ji... 
 ji ji ji ji ji... 

104. Nowu Aroe Maiwu bogaire eroino. Nowu Aroe Maiwu bogaire ere nowu powari akodo, ere nowu parira akodo. Oino.
Nowu Aroe Maiwu utumode mato; pobo kejere nowu powari akoino nowu Aroe Maiwu bogai. Nowu kaere nowu Aroe Maiwu utumode mato.
Nowu Aroe Maiwu biapagamode tu... 
Nowu parira akomode tu... 
Nowu powari akomode tu... 
Du keje icare utumode. Akomode: 'Gae...', tudu tabo (nabure ego reore)
Nowu powari, nowu parira ako paruto.
Ka akore: pu pu pu pu pu... 
Baporogu akore: cu cu cu.

105. Aroe etawarare akore: go go go... go go go... 'u 'u... 
Akore: Utawarado... 
 Okogereu oia kae, Gogo go... 
 Utawarado kuido oiagace kuogoreu oia kae
 Utawarado Bakoro atugoce cibae etaro oia kae.
 Utawarado Aije atugoce Cibaeiari oia kae... 

106. Icare Cibae Tawadu epa ure turagojedo nowu Cibae Tawadu tabo pugeje. Akore nowu Cibae Tawadu paruji.
Akore: Nowu Cibae Tawadu paruji. Icare ure togwa ieragu nowu Cibae Tawaduji, akore: 
Ciba... io... towa... hu 'u... mmm' Owu... upe... 'e dore
Ciba... io tawadu upe... dore... 
Uma... na... iku... dawu.
Aie... were boia... bu... bu... hu 'u uuu... 
Ire ciba... io towa... do... towadu Hu 'u... hu... 'uuu do
hu' u.
Akore ji. Icare akedure.

Tuguo pugeje
107. Du keje Tuguo epa ure tumugudo Tuguoji pugeje.
Akore: Uia... rega
Tuguwo re... ma... guje ore... ma... wuji.
Akore.
Roia Kurireu 

108. Akedure du keje, Roia Kurireu epa aregodure tabo pugeje.

Akore: ' m... 'm... 'm... 'm.
Oi... Oi... 
Akore: 'm... 'm... 'm... 'm... 'm... 
A... a... 'a... 'a... 'a.
'm... 'm... 
Akore: 'm... 'm... 'm... 'm... 
Ka ga ga ga kaga' Kagae... Kaga'... 

109. Oinore akore paruji. Bakorokudure akoino ji.
Ica, icare uture jii.
Akore: O Bakororo kaire kaire (2x)
O Aturuwa kaire kaire (2x)
O! Iparoro kaire kaire (2x)
Iroia wawo
Jureia wawo
Kaiaia wawo
Manoia wawo
Bakoro iroiato
Aturuwa iworeruto
Iparoro iroiato
Bakoro akago jetuia Orowaribo okwaji
Aturuwa akago jetuia Orowaribo okwaji
Iparoro akago jetui Orowaribo okwaji
Morigaorodo akago jetuia Orowaribo okwaji
Nowaiarirodo akago jetuia Orowaribo okwaji
Janauiarodo akago jetuia Orowaribo okwaji
Bakoro iroiato
Aturuwa iroiato
Iparoro iroiato.


Bakoro akago jetuia Orowaribo okwaji
Aturuwa akago jetuia Orowaribo okwaji
Iparoro akago jetuia Orowaribo okwaji
Morigaorodo akago jetuia Orowaribo okwaji
Nowaiarirodo akago jetuia Orowaribo okwaji
Janauiarodo akago jetuia Orowaribo okwaji
Bakoro iroiato 
Aturuwa iroiato
Iparoro iroiato
Bakoro kurigodure tadugo towu aroe
Bakoro kurigodure cenawu towu aroe
Bakoro kurigodure turugu towu aroe
Bakoro kurigodure tagiri towu aroe
Bakoro kurigodure toiaga towu aroe
Bakoro kurigodure tuguie towu aroe
Bakoro kurigodure tuworo towu aroe
Bakoro kurigodure tumano towu aroe
Bakoro kurigodure tugaia towu aroe
Bakoro kurigodure tugiga towu aroe
Imire inago kurire, imire itoro parure Bakororo arowerodo
Imire ikuie kurire, imire iworo kurire " "
Imire itugo kurire, imire iwaiga " " "
O! Imire inago jeture iwororo bukeje
O! Imire inago jeture ikuie bukeje
O! Imire inago jeture iworo bukeje
O! Imire inago jeture itugo bukeje
O! Imire inago jeture iwaiga 
O! Imire inago jeture Bakororo meriri bukeje
O! Imire inago jeture Bakororo aroia meriri bukeje
O! Imire inago jeture Bakororo oiare meriri bukeje
O! Imire inago jeture Bakororo outiva meriri bukeje
O! Imire inago jeture Bakororo tororó meriri bukeje
O! Imire inago jeture Bakororo panajure meriri bukeje
O! Imire inago jeture Bakororo marido meriri bukeje
Oie jure wuia Bakororo
Oie Kaia wuia Bakororo
Oie mano wuia Bakororo
Oie aroe cimo toro wuia Bakororo
Oie aroe cimo pana wuia Bakororo
Oie aroe cimo marido wuia Bakororo
jure... jure
Kaia... kaia
Mano... Mano
Bakoro arowe
Okoge arowe
Cibaio arowe
Kurugugoe arowe
Bakugumoe arowe
Butorowe arowe
Imaiare arowe

Jure to to Jure to to.
Kaia to to Kaia to to.
Mano to to Mano to to.

Bakororo arowe
Okoge arowe
Cibae arowe
Kurugugoe arowe
Bakugumoe arowe
Butorowe arowe
Imaiare arowe
Ima... iare a... ro... he 'e 'e.

110. Ica. Nonore Bakorokudure tamudo.
Nonore Bakorokudu uwobere meiao kuru jeto okwaji.
Nonore Bakorokudu oredujere porori kuru jeto okwaji.
Ure uke mea oto jeto, ure mak'ai.
Icare uture pugeje Roia Kurireuji:
Akore: O...! io... 
O...! io... 
Icare akore: 
kaiworo kuomaka keduiare owu Bakororo togwa kajejere
aienogwareu ka ino mato acirodo tu noce kaworuio
rikagure umuguia kori.
Jukoe etore tagi kama cero
Jokudoge tui ru iaga waraire
Awubona aregodudo aiewadu Imorio bopona aregodu ona togi
oco Metorori tugo aio baraga iere
Rikadure tudugo acirio tabo towo Marugori aio jetugaie
Bairugo oro butuiaga tumana bopori koia tuia gajejewu
boporeu onadodu okwa iekorire.
Arowe ira oro butuie mato tumana ituwororo aroweia bororo
bukorire.
Ipie ako butui mato tuiedaga Bakororo reiaire Kugarubo okwa
jetugaie.
Metugu ako butui mato Oroaribo jokiwuge etoiaga tabo etoiaga ta bo... ho... 

111. Ure tamudo nono pugeje, tuge motore kuru bogai tuge iworo betu bogai. Oredujere uke oto jeto, ure maku ai, nowure iedo jiwuda. Icare uture piji pugeje.
Akore: Hu... 'uuuu!
Bororo imire itaregodure itugarege itore iwage owetotodogace.
Icare akore: Kao!! Todugodu kamace ice cereaiwu Cibaiuwodu ireiaire Marugori aio jetugae.
Aiewere togwawu raru cedaiewu cibaiuwodo ireiaire towo Marugori aio jetugae.
Aiewere togwawu raru cedaiewu Urubejewu irareia kori ho oo!
Bokodori etowo rekodu cere pamanaie etuiewara jukoriwa bukoreuwore.
Jure koia Boroio uce reno cedagaru jewaia utudoce Orowaribo keje.
Bakororo butuiaiga keje bupona jetugaie.
Bororagiri awureracere umana ikuie Meremere uiaiga taregodudo.
Tugarege tawure pamoridojeba kugowabeio owo mugu oie.
Aijoio okwagujo upe kai reno tugudawuge aiadugodoge ewiri owu iagorire. 
Arowe Jure omea butui gaje tumeduia Orowaribo kewo okwa jetugae.
Bakororo cemo jokiwuge eiradure umana ikuie Meremere uiaiga taregodudo.
Bakororo cemo jokiwuge umana ikuie aienogwa uiaiga taregodudo
Bakororo cemo jokiwuge umana ikuie aienogwa uiaiga taregodudo
Inowodo paru borawore Bakuguma tuwidodu cega mirega oca buture urareio iwugorire.
Cibaio tuge kuiada jokireroga akojare umugure tumuguia jukaio gaio uwaiowugeje.
Cibaio tuge ojokireroga.
Aenogwa eko baraia
Meremere eko baraia
Aiewiri eko baraia
Aiedowo eko baraia
Ewurewuio eko baraia
Aroweia eko baraia
Eiagajejewu eko baraia
Urubece eko baraia
Urubejewu eko baraia
Jamaroro eko baraia
Toruduio eko baraia
Koguiowuio eko baraia
Koguio kuio eko baraia
Iroio kuio eko baraia
Boroio kuio eko baraia
Cibaio kuio eko baraia
Jurociwuio eko baraia
Kuiadawuio eko baraia
Parabara eko baraia
Kudorouio eko baraia
Iwodudu eko baraia

112. Nonore ere tamudo pugeje. Nonore ere togwa to meaji. Nonore ekudure pobo betuce pugeje, moiawe ekuru jamedu.
Icare eture pugeje, egore: 
Okwarere okwarere arigao owe enogwarere
Aturuwe tuguguri waradore tamigiare owuiago kajejere reno
Aiewere Maridore tawai kaie reno. (2x)
Ecera Meri uwa poiareia orekodu wararere kaia ako uparu gajeje reno.
Eceraie enogwa warinotu koduna pudo jire towo pogugugo kaia ako uparugajeje.
Eceraie owe tugo warinotu koduna pudo jire towo Baciioce etowo owuiago kajejere Mere rokwaije turo bopori aio bukejewu
Meremere turowureuwore.
Taio bora pado ui roga umeribo ukwa bukejewu
Meremere turo owureuwore
Bakororo kudugoduiaga ire.
Bakororo kudugoduiaga ire owu, owu!
Otuiai bokwa bakureri oweceba biri moto reia koro warire reno owu owu!
Iribo butu cegarado cenaire buturo Kurugugwari iturawore
owureuwore.
Bapo acirio kia jeto nono
Buremodudoge ewororo owu towugeje.
Iwagedu owu ikudawu kimoduio okemodu rekodure
uwa peaworege ewororo owu tawugeje
Kiogewu butu roi roga cenaguie poboe ekaia ako rotodo ire
Kujibo o Bororo bara meto tuie baia, meto tuie baia meto ui roga.
Cimamomo Bakororo o bure raire. Eceraie pudaworege tarododu
Okwadoce taiowariiaga cedoduiaga ire.
Kujibo bororo bara Eceraie inodo jiie tarododu okwadoce
tagaiogwariiaga cedoduiaga ire
Kujibo Bororo ire
Batawo paiwarare
Batawo kurugugwari
cegai cabeceando kajejewu
Meremere porododu jeture Kudorobo o Bororo baro
Batawo kurugugwari ceguia cebaceiano ja kajejewu
Toruduio porododu jeture Butowurubo Bororo bukorire.

113. Nonore Birimodo Kaboreu, ure oto bu nono, Roia Kurireu Ao
Akore: Bakororo paruia cere atugaregere jure bataro
Bakororo aparuia atugaregere kaia bataro
Bakororo aparuia atugaregere mano bataro.

Nowu oto pa reno. Metuia pugeje:

Jawoe Bakororo aroia
Jawoe Bakororo atugoia aroia
Jawoe Bakororo enawuia aroia
Jawoe Bakororo uruguia aroia
Jawoe Bakororo akiria aroia
Jawoe Bakororo oiagaia aroia
Jawoe Bakororo ukigaia aroia.

114. Juredoge
Akedure, du keje icare Boe egore: Ca, akire akonagodure Juredogei.
Akire amode kodo cedo marenaruie tabo.
Nowu umode kodo cedowu akore: Iorudiwakare marenaruieji.
Akado tu... ia koborireu bogai, dure amode kagado ii.
Nowu akoino jiwu akore: U! Koborireu bokwa! Ure pu reore,
pu reore, pu reore.

115. Akore: U!
Awure pamode kagado, awiapagado ji.
Akore: U! Iwiapagamode ji paga tu je.
Icare ure kagado. Icare ure iado.

116. Icare uture tabo, akore:
Marena... ruie... e marena... ruie ei... goia... mai... dodo
jetuia... rega... 
Akore, ecewu kodo tabo toro bato, kodure bororoji jii... 
Kodo tabo toro tumuga kae, tuwai kae. Ure mugudo tu... 
Akore: ei... goia... mai... do 'o... je... tuia... rega... ha 'a... 
Akore nowu marenaruieji. 

117. Du keje icare akedure, akore:
Pawo pagamudo tu jao; barogwatore pamode juredoge ekowuje.

118. Juredoge
Icare barogwa kododure jii... icare Meri rekodure, du kejere icare uture nowu Juredoge ebo,

 Akore: Hi'i... wa... gu... du... io
 i... ka a... rego... duia.
 Bako... roro... iwagu... du... io... i... ka... arego... du ha a.
 Bako... ro... ro.
 Arowewo ika aregoduia Bakororo.
 Jewaduiewo ika aregoduia Bakororo.

Ia pugeje:
Ha ' e... ce... ra... ie... e... nogwa... a... re... go... duia
Ba... ko... ro... ro... 
Ece... ra... ie... enogwa... are... go... du... ia 'a.
Ba... ko... ro... ro... ho ' o... 

Ecerae enogwa meriri aregoduia Bakororo
Ecerae enogwa padaro aregoduia Bakororo
Ecerae enogwa atugo aregoduia Bakororo
Ecerae enogwa enawu aregoduia Bakororo
Ecerae enogwa urugu aregoduia Bakororo

Ecerae enogwa akiri aregoduia Bakororo
Ecerae enogwa oiaga aregoduia Bakororo
Ecerae enogwa ukiga aregoduia Bakororo
Ecerae enogwa iaba aregoduia Bakororo
Ho 'o... imi... re... inago... jetu... re Okogereu bukeje
Ho 'o! imire inago jeture okogereu bukeje
Ho ‘o! imire inago jeture kuogoreu bukeje
Ho ‘o! imire inago jeture cibaiureu bukeje
Ho ‘o! imire inago jeture cibaietaro bukeje
Ho ‘o! imire inago jeture akirio bukeje
Ho ‘o! imire inago jeture oiagauio bukeje
Ho ‘o! imire inago jeture kuruburuio bukeje
Ho ‘o! imire inago jeture bakororeu bukeje
Ica, nonore icare awu Bokodori Ecerae ere jure iworeuge ewu
nono pugeje.

Iawo jure iworeu rekoduia Orowaribo
Iawo kaia iworeu rekoduia Orowaribo
Iawo mano iworeu rekoduia Orowaribo
Iawo marido iworeu rekoduia Orowaribo
Iawo reruio iworeu rekoduia Orowaribo
Iawo jure iworeu okwaciri rekoduia Orowaribo.
Iawo kaia iworeu okwaciri rekoduia Orowaribo
Iawo mano iworeu okwaciri rekoduia Orowaribo
Iawo marido iworeu okwaciri rekoduia Orowaribo
Iawo reruio iworeu okwaciri rekoduia Orowaribo
Iawo jure iworeu rekoduia ceguruguga
Iawo kaia iworeu okwaciri rekoduia ceguruguga
Iawo mano iworeu okwaciri rekoduia ceguruguga
Iawo marido iworeu okwaciri rekoduia ceguruguga
Iawo reruio iworeu okwaciri rekoduia ceguruguga
Iawo ecerae cedagiri rekoduia Orowaribo
Iawo ecerae cedagiri rekoduia Kugarubo
Iawo ecerae cedagiri rekoduia Padarobo
Iawo ecerae cedagiri rekoduia Taboguru
Iawo ecerae cedagiri rekoduia Kewoguru
Iawo ecerae cedagiri rekoduia Mariguru
Iawo ecerae cedagiri rekoduia Marigurubo
Iawo ecerae cedagaru rekoduia Ceguruguga
Iawo ecerae cedagaru rekoduia Cewaguguma
Iawo ecerae cedagaru rekoduia Cebarigogo
Iawo ecerae cedagaru rekoduia Ceiagomema
Iawo ecerae cedagaru rekoduia Cenowagoro
Iawo ecerae cedagaru rekoduia Cewudowure
Iawo ecerae cedagaru rekoduia Cewajiioje
Iawo uwarowe kugoe cedagiri rekoduia Bakororo
Iawo uwarowe cedagaru rekoduia Bakororo
Iawo uwarowe kurugugoe cedagaru rekoduia Bakororo

Iawo uwarowe bakugumoe cedagaru rekoduia Bakororo
Iawo uwarowe botorowe cedagaru rekoduia Bakororo
Iawo uwarowe barugumoe cedagaru rekoduia Bakororo
Iawo uwarowe kugoe cedagiri rekoduia Bakororo
Iawo uwarowe kugoe cedagiri rekoduia Orowaribo
Iawo uwarowe kugoe cedagiri rekoduia Kugarubo
Iawo uwarowe kugoe cedagiri rekoduia Padarobo
Iawo uwarowe kugoe cedagiri rekoduia Taboguru
Iawo uwarowe kugoe cedagiri rekoduia Keoguru
Iawo uwarowe kugoe cedagiri rekoduia Mariguru
Iawo uwarowe kugoe cedagiri rekoduia Marigurubo
Ma... rigu... rubo ho ' o... 

1.Jure: reko... dudo... aro... we... (2x)

Jure rekodudo arowe
Kaia rekodudo arowe
Mano rekodudo arowe
Marido rekodudo arowe
Jure atugoia arowe
Kaia enawuia arowe
Mano uiagaia arowe
Marido ukigaia arowe
Jure atugoia arowe
Jure enawuia arowe
Jure uruguia arowe
Jure Akiriia arowe
Jure Oiagaia arowe
Jure Ukigaia arowe
Jure Cireruia arowe
Kaia Cireruia arowe
Mano Cireruia arowe
Marido Cireruia arowe
Reruio Cireruia a... ro... we 'e 'e.

2. Ia! ho 'o jure... re... to... wu... a.a... ro'o... we
Iawo jure towu arowe
Iawokaia towu arowe
Iawomano towu arowe
Iawomarido towu arowe
Iaworeruio towu arowe
Iawojure atugo towu arowe
Iawokaia enawu towu arowe
Iawomano oiaga towu arowe
Iawomarido ukiga towu arowe
Iaworeruio bataru towu arowe
 
Iawo jure atugo towu arowe
 Iawo jure enawu towu arowe
 Iawo jure urugu towu arowe
 Iawo jure akiri towu arowe
 Iawo jure oiaga towu arowe
 Iawo jure ukiga towu arowe

3.A' i re... akogo... dure... (2x)

Aire akogodure
Aire Bakororo akogodure
Aire Aije Bakoro akogodure
Aire Okoge Bakoro akogodure
Aire Owoio Bakoro akogodure
Aire Jure Bakoro akogodure
Aire Koguio Bakoro akogodure
Aire rerugodure 
Aire Bakoro rerugodure
Aire Aije Bakoro rerugodure
Aire Okoge Bakoro rerugodure
Aire Owoio Bakoro rerugodure
Aire Koguio Bakoro rerugodure
Aire jorudure rerugodure
Aire Bakoro jorudure
Aire Aije Bakoro jorudure
Aire Okoge Bakoro jorudure
Aire Owoio Bakoro jorudure
Aire Jure Bakoro jorudure
Aire Koguio Bakoro jorudure
Iawo... 'o 'o... 
Iawo arowe uture Bakoro pudabo
Iawo arowe uture Aije Bakoro pudabo
Iawo arowe uture Okoge Bakoro pudabo
Iawo arowe uture Owoio Bakoro pudabo
Iawo arowe uture Jure Bakoro pudabo
Iawo arowe uture Koguio Bakoro pudabo
Iawo arowe uture Bakoro pudae 
Iawo arowe uture Aije Bakoro pudae
Iawo arowe uture Okoge Bakoro pudae
Iawo arowe uture Owoio Bakoro pudae
Iawo arowe uture Jure Bakoro pudae
Iawo arowe uture Koguio Bakoro pu.da.e.

119. Nowure padure Roia Kurireu paru bukejegodu. Du kejere icare
ia Juredoge epadure pugeje jii... toro icai boe etui ebo poboto du kae, icai boei eiaoro tugu kuruga to du kae, icai boei eiaoro tugu manoto du kae, icai boei eiaoro tugu keoto du kae. Oino. Du reno.
Boe ere Aroe eiaoro reko kuruga kae du tabo, egore Marenaruie
"Marenaruie eigoia maidodo jetuia rega".

120. Boe ere etugu poboto icare Boere tugirimi tuibagi baato. Du keje boe erakare pugeje, boe etoragudukare pugeje. Boe makodu nure boe ewugeje. Boe ekiarigodure mare Boe etoragudukare pugeje. Boe epaga nure tugiarigodu inodu tabo.

1. Icare iture woje Jakoreuge eiaoto, finado Vito bogai; iere Araru Kurireu, uomage eiere padure keje; mugure toro Torikujagu paru keje. 
Ikodo toro jii... awuji jice.
Itaregodure Bakuri ae: mugure woe More tada. 

2. Inagore: Cedaregodu! 
Akore: U! Icare tagaregodure!
Cenagore: U! Cedaregodu!
Akore: Ikerogu bokwa, mare tawudugudo jao, iwo ia aroe rogu kugudo tageje.
Inagore: U!

3. Icare oinore rore ji, oinore rore ji... Ireadodure biagai, cedure mato Sangradouro pijiwoji.
Akore: Kaba taboba tagaregodure?
Inagore: U! Imaridoreu tabore cedaregodure.
Akore: Ioguduba roino tagabo?
Inagore: U! Cewu boe egore Piote oino jiwu braedu apo.

4. Akore: A! Du kodi icare tagaregodure! 
Inagore: U! Cedaregodu!
Ure turagojedo ta. Ure tumugudo kodokora keje.
Akore: Apuredo mato! Oino toredujeji.
Akore: U! Ure turagojedo toro ae, ure tugerabraredo ji nowu kodokoraji.
Ukare iwiie ji, ukare iordiwado ji. Imire ire pawuge itaobiji.

5. Akore: Ica, tagerogu reo. 
Inagore: Hm! Ino kodire itobudu maere.
Akore: Nowuge kugure eire inogwagere tu tu woe.
Inagore: U! Ema rugadu. Boe kimo. Iwogwagodu nure ike boi koia.
Ioku kigadu tabore itaregodure.

6. Icare inogwagere. Ire ikeragu iaji ta, itaiwore ji tu... itugugodure ji... inagore: A...! Cewu boe egore 'Birikigadureu, Birikigadureu' ino jiboe kana...? 
Inagore: Ema rugadu, ema rugadu.
Ire ikeno pagado ji tu... ha ha... ro perigodu nure ikenoto.
Boekare! Inodoguru rore jururu boi koia.

7. Icare ire ia ko. Ire inogwa bu keje tu, ro padu nure ikajeje.
Inagore: Wo! Icare itaregodure ia ike pemegareu kae!
Ire kowuje, ire ju bu keje... i nure kowuje ju tabo, ire ju bu keje, ju bu keje. Kode, boekimo! Inogwagegaguru nure ji.

8. Care ikuredure, du kodi ireadodukare, nowu imanare readodure
biagai (João Gato Akirio Kuri, que ia acompanhando o Coqueiro para lhe indicar o caminho).
Imire inogwagere.

9. Icare akore: Imedu!!
Inagore: A?
Akore: Barogwato imode ado oecereu bito.
Inagore: U!

10. Icare barogwa kododure. Rekodure toro ia paga rogu kodure tu oino du kae. Okwa raikare. Aregodu marigure kuri mato.
Akore: Imedu!
Inagore: Hm!
Akore: Ire pawoguge udo turugadu.
Inagore: Kode marigu!

11. Icare cedure. Cegodure goro goro goro. Icare ire iemaedo tu... 
Inagore: U! Icare itaregodure ia boe tuginoiwuto!
Itaiwore noidoiaji tu... 
Inagore: Wo! Iragoje keje gurae noidoguru jeture!

12. Ikodui rekodaji goro goro goro, cedaregodure nowu Tori Kujagu okwato.
Akore: Woere amugure tu woe!
Inagore: U!
Akore: Awu jire are buodo barigu awuji jicegodu.
Inagore: U!

13. Ire iwuodo barigu... kuci. Rore toro poboto 'co!'.
Inagore: Psh! Mato! Amugudo keje tu!
Inagore: Ake rogu reno. Ire imugudo tu... 
Ire ido oino, ire ido oino, ire ido oino, ire ido oino.
Boekare! Iaboekare dugu dugu.

14. Inagore: Aro! Inoba boere? Ia karo rogu boe rakoje na woe?
Du kejere ure tu 'm! toro apo. Itaiwore toro tu... Uwuodo iwara ao rore tuku tuku tuku. Ure tawuje. U! Oecereu meriiakodu.
Ure barigu kuri tuku. 

15. Icare akore: Imedu! 
Inagore: A?
Akore: Awuodo tawuje.
Inagore: U!
Ire iwuodo tawuje. Du kejere icare ure taredo poboto.
Ure taredo poboto 'pao', taora tugu to... Itaiwore rekodaji,
Inagore: Wo...! Icare amode kare erego iwuodo piji!
Ure tao bu 'po', kodo mato itae, akore: 
Ca, akana paru. Akorigodu kaba!
Inagore: U!

16. Icare ire iwuodo barigu 'cu'.
A! Kuri je rugadure ere togwa to ii. Ure tumugudo iwugeje jii... Ire imugudo keje jii... 
Inagore: Ca. Akado toro ji ka! Rogu kurigirika. 
Icare ire tawuje. O! Ecewu kurire rugadu!

17. Ire bu tu, ire iwuodo bu iwoguge kajeje ji... Ire barigu 'kuci' poboto. 
Akore: 'M! ure tumugudo ji, ire imugudo keje ji tuku. Ire bito tu... 

18.Ire buodo barigu toro pugeje 'co'. Ure tumugudo keje pugeje. Ire imugudo keje 'tuku'. Ire bito tu... du keje icare nowu imana makore mato itae.
Akore: Imedu, imedu!
Inagore: A?
Akore: Pago rugadu. Pagoe kugudu karega ure.
Inagore: U! Marigu paduwo!

19. Akore: Kodudu rogu reno!
Inagore: U!
Ire tugu kare enogwato.
Akore: Marigu!
Inagore: U! Marigu!


20. Ogere pobe ma awu metuia bokware. Imire inogere pobe puibiji.
Eiamedu boere pagera awubodure ma jiwugere pobe (7x)

21. Icare cegodure jii... cedaregodure baato ceegare tabo.
Nowu oreduje rekodo togi, akore: Iare imode boe ko (3x)
Akore: Awu inodu jire itaidure imugui woe ikinoigodu duji.

22. A! Icare ure tagagirido.
Akore: U! Imedu iwagedu... ekawadu nure.
Akore: Nowudo! Ia ju biri ta, imedu iwagedu okwakuguwo. Awuge ewogaire ure tugana korido, ure tubogora korido. Awuge ewogaire ure tumagu tuwure okori kae. Du kodire pamode okwakugudo rugadu.
Akore: U! Ema rugadu.

23. Icare ere kodudo, ere tawuje mato. Ere nowu boekaguru mugudo woe. Ere ju jeto keje.
Inagore: U! Iwo imeduia Pogubo tadawuge eiagiwudo.
Inogwa kugure cewu ju tabo. Ire jodo ekaguruto tabo. Ire raido iiagi jii... U! Nonore icare ire boe kowuje rugadu. Nowu oecereuge ekodure nono arare ekodure.


1.Barogwatore icare cedure.
Inagore: Paduwo! Pagogwagewo manga kuroduji.
Icare cedure, cegodo jii mato, Tugogo ituguru paru kae.
Icare inagore: Pawo pagamudo woe jao. Imedugodure.
Icare nowu finado Vito akore: U! Iregoduwo Tugogo paru kae, iwo ia oecereu bito pageje.
Inagore: U! Ema rugadu.

2. Icare uture toro. Okware, icare aregodure ebo. Ure ewido rugadu.
Inagore: Wo...! Itaidure pawo etugu woe ikuduwo kuruce. Ikugudugodure ekuru boi koia.
Akore: U! Ema rugadu.
Icare cere tugeragu jerigiji ca, ca, ca, icare cere jorugo ta.
Icare cere etugu nono, cere ekowuje... tu ca.

3. Du keje icare cedure pugeje, nowu Mata Azul mato pugeje.
U...! Moture!
Inagore: U! Kodi icare itaregodure ia motureu kae pugeje!
U...! Cegodo jii... cedaregodure nowu ceda kae (Bokwado iguruto)
U! Cere baado nowu ceda keje.

4. Icare egore: Aroe kuru towuje! Amireu towuje! Pagogwa kuguwo tabo kare ekaguruto.
Egore: Boe pemegareu reno.

5. Icare nowu iedaga akore: Enokuri boire ii!
Icare cedure toro, nowu jore nowu Bokwado iguru okwatowu ipoguruto.
U! Nowu aku cachorrodoge epemega remawu nure, nowu okwaroei, enokuridogei. Kodire cegedu ama nure ei. Ekawadu nure.

Então fomos lá no cerrado que encosta no Jatobazal.
Sim! Os cachorros dele eram muito bons para caçar tatupeba e tatu-bola. Por isso pegamos muitos. E estavam bem gordos.

6. Du keje icare cedure. Cegodure jii... nowu ceeda rogu kae.
Icare nowu areme kugure eregodure mato... egore: E...! ia boe
motureu pugeje, ia boe motureu pugeje!

7. Icare nowu finado Vito oreduje (Angelina) akore:
Etorudo, page rogu, pamodukare emorido. Oino tuiegare tabo.
Icare ere torudo. Ere torudowugere pagera awubodure.
Ure tugudureugere pagera pudogidure pagera awubodu (15x)

8. U! Oinore ere aroe amireudo boe joki. Iwi nure iegare koia aroe amireuji.
Ca. Icare cenogwagere jii cere kowuje. Icare cere cenogwa ra, ceguredure.
Icare cedure pugeje.

9. Egore: Paduwo pamedage ewogai.
Icare cegodure pugeje.
Cedure jii tore ewogai toro, awu emuga Koboareuge eiari kae.

10. Icare imagore ei awaraji, inagore: Imearudaere iwo boepa butudo.
Egore: U! Amugu pega karega ure, pobo pemegareu reno.
Inagore: U! Ema rugadu.

11. Du keje icare egore: Akiari kaba. Cedaidukare awu akaregodure apowu areduji.
Inagore: U!
Egore: Cemearudure ro jameduji woe marigudu. Mare ceerdu pemegakare roi ai duji. Du kodire cedaidure cewo ia metago maku akai akiari kaba ji: pemegaguraga... Uramode akujiagi. Boe nure ema. Ela não é como nós. Akado, uce reo. Akado uo reo. 
Inagore: A! Kirabodu!
Egore: Oino
Inagore: U! ema rugadu.

12. Icare egore: Cemode awiie cemearudure ji boeji; cemode awiie kodiba cenagoino ai du kodiboeji.
Inagore: U! Ema rugadu.
Icare egore: Cemeardure jiboe reo: Braedu jire roino. Dure aregodure mato. Du kodire cenagoino ai.
Inagore: U! Ema rugadu. Jetu kobori rumode pai, pagi jamedu paetu kobori rumode ji.

13. Icare eture mato bogai. Woere awu Merurito.
Mare iordiwakare etui bogai duji.

1. Finado Floriano ure aigo bito tonaregedu morice.
Icare ure bureagurudo ii.
Akore: Kae gae gae, kae gae gae! Emareo emareo; awagedu Cibae Etada mori akudawu aigo reo.
 
2. Inagore: Ho... 'o... Ho... 'o... 
Aroe Koge... Aroe Cibaio... 
Ho... 'o... Ho... 'o... 
Aroe Bataro... Aroe Ikuie... 
Ho... 'o... Ho... 'o... 
Aroe Meriri... Aroe Butore... 
Hooo 'o... Ho... 'o... 
Ho... 'o... Ho... 'o... 
Cibae Etada, atawuje mato... 
Icare aomage ere ake okwa, ake rie, ake kurubeguru, ake makao,
ere kireru butudo awugeje toro... ere kireru butudo awure keje toro... ere kireru butudo akera bukeje toro... ere kireru butudo akogwa bukeje toro... Icare are maku mato pugeje, jorubore are barigu toro cebegi, Wo...! 


3. Icare uo (Floriano) aregodure mato akore: M! No... no no hu... hu hu... 
Icare ure reko toro bato.
Iture woje iwabo bogai, iragoduwo.

4. Icare iture toro. Ere kodo bado. Ire imugudo, icare ire ikera tugu iwaboto: goi goi goi.
Inagore: (Barege ewugejewu Roia paru): 

He 'e... cera... ai... aka... ru... hu'u... 
Ece... ra ai... aka... rudo... E... ce... ra... ai... aka... ru... 
aka... aka... rudo... aka... rudo!

Ecera ai akarudo
Ecera awogodori akarudo
Ecera aiguio akarudo
Ecera aroweceba akarudo
Ecera kuruguga akarudo
Ecera jorigiare akarudo
Ecera enogujeba akarudo
Ecera ai oro akarudo
Ecera awogodori oro akarudo
Ecera aiguio oro akarudo
Ecera aroweceba oro akarudo
Ecera kuruguga oro akarudo
Ecera jorigiare oro akarudo
Ecera enogujeba oro aka... aka... ru... do akarudo wo ho'o.

5. Ia pugeje:
He... e... wudu... iare... ia na hu... u... 'u 

Ewuduiare iana ceiekorire Bakoro ikaia ako okwa buko... 
Awogodori (2x) ewuduiareiana ceiekorire Bakoro ikaia ako okwa buko
Ewudoiare iana Aiguio Bakororo ikaia ako okwa buko
Ewuduiareiana Aroeceba ikaia ako okwa buko
Ewuduiareiana Bakoro ikaia ako okwa buko
Ewuduiareiana Kuruguga ikaia ako okwa buko
Ewuduiareiana Bakororo ikaia ako okwa buko
Ewuduiareiana Jorigiari ikaia ako okwa buko
Ewuduiareiana Bakororo Jorigiari ikaia ako okwa buko
Ewuduiareiana Enogujeba Jorigiari ikaia ako okwa buko
Ewuduiareiana Bakororo Jorigiari ikaia ako okwa buko
Ewuduiareiana Enogujeba Jorigiari ikaia ako okwa buko
Ewuduiareiana Bakororo ikaia ako okwa buko.

6. Akedure icare Barege ewugejewu Roia Gigudu
Mere... mere... arowe
O...! Mere mere o! Mere mere... wo... wo... 
Meremere arowe arowe
Meremere Okoge Okoge
Meremere Cibaio Cibaio
Meremere Kurugugoe Kurugugoe
Meremere Bakugumoe Bakugumoe
Meremere Butorowe Butorowe
Meremere Barugumoe Barugumoe Baru... gumoe... Wo... 'o... 'o... 

7. Barege ewugejewu Roia Umanareu
Boia... gaio... Boia... gaio... jeture... gaie... arowe... 
edugo... dodu... okwa... jetu... gaie... wo... wo.
Boiagaio jeturegaje arowe edugododu okwa jetugae.
Boiagaio jeturegaje arowe ekenawudodu okwa jetugae.
Boiagaio jeturegaje arowe erugudodu okwa jetugae.
Boiagaio jeturegaje arowe etagiridodu okwa jetugae.
Boiagaio jeturegaje arowe etoiagadodu okwa jetugae.
Boiagaio jeturegaje arowe ekuiedodu okwa jetugae.
Boiagaio jeturegaje arowe eworododu okwa jetugae.
Boiagaio jeturegaje arowe ekigadodu okwa jetugae.
 je... tu... gaje... wo... ho... 'o.

8. Dukejere Marenaruie (aigo morice daquele finado)
Mare... na... ru... ie... Mare... na... ru... ie... e... i... go... ia
mai... dodo... wo... jetuia... rega... 
Marenaruie eigoia maidodu jetuiarega
Uwaru kama uwaru kama eri eria eia koro ia tame juku ia we (2x).
Oia... are... godu... re.
Aro... we ewo... roro... kaie... wu
ai... towo... ro... re... ewu... wuru... kana (2x)
Eri eri ia eia koro ia tame juku iawe we... wo... wo.
Waru kama eri eri eia koro ia tame juku iawe we... wo... wo...! 

9. Ere maku puai pugeje, egore: Emareo, emareo! Pagudawu barogo
reo!
Egore: Hm... no... no no hu... hu.hu... 
O! O kuri remawu nure!
Egore: Joi! Jokuji. Oinore aekure kodire ipagudure awogai!
 
10. Icare egore: Imedu, akire akonagodure ji. Akire akudawure ema.
Akire akanagodumode ji pagai. Amorora amagadu kaba.
Pamorora amagadure bogaiboere butora rema. Mare ia burudui
rakojemode woe. Nowu burudui pemega guragare.

11. Ia akore: U! Nowu buruduire biri kugudugodure. Pemegaguragare.
Ia akore: Ha! Nowu ure tu tabo oinono du karega rumaga i rema. Nowu pemegaguragare. Rakare. Rakare rugadu. Ia kado tawaigace taerduwo.
Ia akore: Ha! Nowu kuricigore woe. Jire pagaiwore oino.
Ia akore: Kaiba?
Akore: Akado, emareo! Emare padure oino. Jire akaiwo pagare oino.

12. Akore: U! Barogwato imode itado ia bogai.
Ia akore: U! Akado bogai. Pawo pagera to ji, pawo akedudo kuri je. Ikudu mariguwo parori kuruce, ikudu mariguwo eka kuruce.
Akore: U! Ema rugadu.

13. Ia akore: Akaiwodo! Jewu kaere akodure, emare rakoje oinono. Ure nono tugore, jetorogodu nure. Nowu du kodire, akera amagadu modukare ji. Amode boe bu dogo dogo kajeje,
Akore: U! Ema rugadu. 
 U! Toro! Akaregodu mariguwo.

14. Icare uture toro kae toro. Icare aregodure tabo.
Ere pemegado rugadu, ere manai aru reko ji, kororogo rugadu ta.
Ere iado tu... icare ere oroe tugu ji, enure Cibae eigado ema.
Ere iku barigu aoto kuri tuku. Ere aokejewu barigu ao kae kuri 'pa' Ihi hi hi! Enure tugera oto roto taci ji rugadu, ca... 

15. Icare ewadodure. Egore: Paragoduwo ikudawu barogo apo, paragoduwo ino akiró bukeje. Pawo roia bu ino akiró keje, pawo ikudawu barogo utudo pabiji, uwo ia tumeduia maku mato
pugeje.

16. Icare eragodure jii... je.
Ca, barogwa kododure.
Egore: Ece... era... ece... era... kaia... akogo... du... 
're 'e. O.'o... baio... togire... 

Ecera tamigi ukaia akogodure o baio togire
Ecera kuje ukaia akogodure o baio togire
Ecera Kugu ukaia akogodure o baio togire
Ecera turubare ukaia akogodure o baio togire
Ecera parigogo ukaia akogodure o baio togire
Ecera aragaje ukaia akogodure o baio togire
Ecera batagaje ukaia akogodure o baio togire
Ecera kurutui ukaia akogodure o baio togire
Ecera bokuruwodu ukaia akogodure o baio togire
Ecera Tururu ukaia akogodure o baio togire
Ecera Kugarucaru ukaia akogodure o baio togire
Ecera Kugaruroe ukaia akogodure o baio togire
Ecera rapore ukaia akogodure o baio togire
Ecera rapore ukaia akogodure o baio togire
Ecera ne ukaia akogodure o baio togire
Ecera pegigo ukaia akogodure o baio togire
Ecera ratu ukaia akogodure o baio togire
Ecera kugo upora kajejere o baio togire (a madrugada vêm linda como o papo do pássaro kugo).

 17. Ia pugeje
Ma... ce'e (2x)
uka... ia... akogo... du... re'e.
o... baio togire... (2x)
o baio togire.
Mace ukaia akogodure o baio togire.
Aroeceba ukaia akogodure o baio togire
Kuruguga ukaia akogodure o baio togire
Torowa ukaia akogodure o baio togire
Ikuie ukaia akogodure o baio togire
Ikuiemama ukaia akogodure o baio togire
Ikuie ekureu ukaia akogodure o baio togire
Ikuie kurireu ukaia akogodure o baio togire
Tubori ekureu ukaia akogodure o baio togire
Tubori kurireu ukaia akogodure o baio togire
Tubori coio ukaia akogodure o baio togire
Okiri ukaia akogodure o baio togire
Akiridoge ukaia akogodure o baio togire
Meruraiio ukaia akogodure o baio togire
Tudu ukaia akogodure o baio... to... gi... hi 'i...! 

18. Barege ebo boe egore "Boe ewuredurae Barege ebowu":
Ica... ca, padu... woie... (2x)
Uke okiwareu aitowororeu, ica, padu woie, pa... du... woie... wo.
Ica ca, padu woie (2x)
Uke kireu aikurireu, ica ca padu woie, Ica ca padu... woie wo.

19. Aipobureu apo Boe egore:
Ica ca, padu woie (2x)
Uke meareu aitorireu, 
Ica ca, padu woie (2x)

20. Ipocereu apo Boe egore:
Ica ca, padu woie (2x)
Uke aragiororeu ai cereu, 
Ica ca, padu woie (2x)

21. Boe ere barege ewiri jaido du kejere Boe egore
(Umanareu Barege ebowu):
Boia... gaio... 'o
Boia 'a gaio... jeture... gaie... 
a rowe... edugo... dodu
okwa... jetu... gaie... oje... etu... gaie... 
Boia... gaio... 'o
Boia... gaio... awadu... 
o... jeture... gaie, 
o je... ture... gaie... Wo... wo... wo...! 

22. Oinore Boe egore barege eiaido du bukeje.
Boe egore:
Iwagu... doro... (2x)
Otomu... duna... 
Padure... bakia... 
Joru... goda... 
Kuri... padure... 
Boie... jipa... buke... jewo... 
Kaie... buke... jewo... 
Kaie... 'e... 
Otomu... duna... (2x)
O wo otomu... du... re... Wo... wo... wo... wo...! 

23. Icare Boere maku, ere barogo biri maku. Icare ere maku todowuge etai
Akore: Ica, ikudawu barogo atugodo. 
Icare ere atugodo, ere iado, ere mak'ai.

24. Egore: Marigu, marigu, marigu.
Icare eture apo, toro bato (aroe uce uwaito)
Ere bapo maku Badojeba Bakoro Kudu ai, uwo Bakororo ika bu nowu barogo biri keje.
Icare uragodure, akore:
Bakororo ika buture, butu... re (2x) O...! O...! 
Bakororo atugo butore
Bakororo enawu butore
Bakororo urugu butore
Bakororo akiri butore
Bakororo oiaga butore
Bakororo ukiga bu... to... re... Wo... wo... wo...! 

25. Akore pugeje:
Bako... roro... i... ka... 'a atugo... arego... dure... 
Bakororo ika atugo aregodure
Bakororo ika enawu aregodure
Bakororo ika urugu aregodure
Bakororo ika akiri aregodure
Bakororo ika oiaga aregodure
Bakororo ika ukiga a... rego... dure... wo...! 

Butore Bakororo... ia... are... godu... re... 
Butore Bakororoia aregodure
Butore Orowariboia aregodure
Butore Cibaieiariia aregodure
Butore Aturuwaia aregodure
Butore Kurugugariia aregodure

Bako... roro... para... duia... uwo... roro... (2x)


Bakororo paraduia uwororo
Bakororo atugo paraduia uwororo
Bakororo enawu paraduia uwororo
Bakororo urugu paraduia uwororo
Bakororo akiri paraduia uwororo
Bakororo oiaga paraduia uwororo
Bakororo ukiga paraduia u... wo... ro.ro... wo... 

E... cera... ai... aka... ru... do... 
E... cera... ai... aka... ru... do... aka... akarudo... (2x)
Ecera ai akarudo
Ecera awugodori akarudo
Ecera aiguio akarudo
Ecera aroeceba akarudo
Ecera kuruguga akarudo
Ecera Jorigiare akarudo
Ecera enogujeba akarudo
Ecera ai akarudo
Ecera ai oro akarudo
Ecera awogodori akarudo
Ecera aiguio akarudo
Ecera aroeceba oro akarudo
Ecera kuruguga oro akarudo
Ecera jorigiare oro akarudo
Ecera enogujeba oro a... ka... rudo... wo... 'o... 

26. Ia pugeje:
Airece... a... karu... butu... iare... Bako... roro... cewu... go... rire... na ho,... 'o (2x).
Airece akaru butuiare Bakororo cewugorirena ho'o.
Awogodorirece akaru butuiare Bakororo cewugorirena ho'o.
Aiguio rece akaru butuiare Bakororo cewugorirena ho’o.
Aroweceba rece akaru butuiare Bakororo cewugorirena ho’o.
Kuruguga rece akaru butuiare Bakororo cewugorirena ho’o.
Jorigiarece akaru butuiare Bakororo cewugorirena ho’o.
Enogujeba rece akaru butuiare Bakororo cewugorirena ho’o.
Airece akaru butuiare Bakororo cemugu kaiena ho' o.
Awogodorirece akaru butuiare Bakororo cemugu kaiena ho' o.
Aiguio rece akaru butuiare Bakororo cemugu kaiena ho’ o. "
Aroweceba rece akaru butuiare Bakororo cemugu kaiena ho’ o. "
Kuruguga rece akaru butuiare Bakororo cemugu kaiena ho’ o. "
Jorigiarece akaru butuiare Bakororo cemugu kaiena ho’ o. "
Enogujeba rece akaru butuiare Bakororo cemugu kaiena ho’ o na... a ho' o... 
Wo... ho' o.

27. Du kejere akore: Mare... na... ruie...
Akore: Tarego bogai! Tarego bogai! (ure barogo bitowu bogai)

28. Du keje icare etaregodure apo.
Ero iogwarido ji: Wo... wo... wo...! 
Ika akore: Kogo ci, kogo ci, kogo ci! (2x)
Du keje icare ere mugudo kodo keje.

29. Du keje icare nowu aroe uce ure aimo, ure pobo redo joki.
Icare ure tugera kogudo iera paru kajeje, kodo apo, mugudo tu ia kodo keje.
Du keje icare egore: Ica: nonogo reo.
Ere nonogo maku puai, nowu morire barogo cewuge, nowu ukudawure barogo cewuge emagere ere nonogo maku puai.
Icare ere tugera tugu to.

30. Du keje icare Bakororo Ika epa uragodure pugeje,
Akore: Ica, tado tarugadu. Inoba ure? Tare nonogo maku puai marigudu?
Egore: Aro! Amara tabo! Cere boedo turugadu. Akire care akugudugodure oinono!
Akore: Urakudu! Tagi inodu karega ure imi. Inogwagekare ma, ikuguduia; itodoroga maereu nure ii ma, ikuguduia.
Tagirema karega, tare tagubiri arudugodudo tage kujiagi. Du kodire taduru bokware.
Akore ei (Eegare nure pui, tuiegare tabore oinono)

31. Icare akore: Ca! Tado tarugadu!
Egore: Hm, hm, hm!
Akore: Tu... ia... ma... roro... tuia... ma... roro... uru... guia... do... du
kae... ia reia aia... dugoio ukerere tuma... gudu... wara... dore... 
i... tuga... rege... oi... wuge... eta... ire... owe... eta... ire.
Tuiamaroro uruguiadodu kaeiareia aiadugoio ukerere tumagudu waradore itugarege oiwuge owe etaire, owe etaire.
Taio uruguiadodu kaeiareia aiadugoio ukerere tumagudu waradore itugarege oiwuge owe etaire, owe etaire.
Taiogajejewu uruguiadodu, etc.
Cidowugajejewu uruguiadodu etc.
Togwa uruguiadodu etc.
Ciiera uruguiadodu etc.
Tuwiri uruguiadodu etc.
Tuwure uruguiadodu etc.
Towo uruguiadodu etc. e... tai... re... wo...! 

32. Ia pugeje:
Mere... mere... poro do... dure... owe... ce... raie... (2x)
Meremere porododure oweceraie
Akururareu porododure oweceraie
Arireu porododure oweceraie
Aigodoge porododure oweceraie
Aigodoge enogwa porododure oweceraie.
Aigodoge ekera porododure oweceraie
Aigodoge ewiri porododure oweceraie
Aigodoge ewure porododure oweceraie
Aigodoge etowo porododure oweceraie
Ipio porododure oweceraie
Ipio ekera porododure oweceraie
Ipio ewiri porododure oweceraie
Ipio ewure porododure oweceraie
Ipio etowo porododure oweceraie
Bokodori porododure oweceraie
Bokodori enogwa porododure oweceraie
Bokodori ekera porododure oweceraie
Bokodori ewure porododure oweceraie
Bokodori etowo porododure oweceraie

33. No... nowu... cigo... doge... (2x)
turo... i... roka... ei... ge... rere... aia... du... goio... awi... ri
i... jai... dodu... wara... dore... tuia... ri... paru... oi... ie... kori.
Nonowu cigodoge turoiroka eigerere aiadugoio awiri jaidodu waradore tuiari paru o iekorire (3x)
Nonowu cigodoge turoiroka eigerere aiadugoio awiri jaidodu waradore tuiari paru o iekorire.
Nonowu cigodoge turoiroka eigerere aiadugoio okwa jaidodu waradore tuiari paru o iekorire.
Nonowu cigodoge oturoiroka oturoiroka.
Nonowu cigodoge oturoiroka eigerere aiadugoio akera jaidodu uwaradure, tuiari paru oiekorire, oiekorire.
Nonowu cigodoge eturoiroka eigerere aiadugoio awure jaidodu waradore tuiari paru o iekorire.
Nonowu cigodoge eturoiroka (2x).
 ro... i... roka... o...! 

34. Ia pugeje:
A... a... tugo... dodu... 
Atugododu jaeiarega arege eigerere Bakororo atugododu bureradore bukuoduia tugudawu baia bukorire.
Enawudodu jaeiarega arege eigerere Bakororo enawudodu bureradore bukuoduia tugudawu baia bukorire.
Urugudodu jaeiarega arege eigerere Bakororo urugudodu bureradore bukuoduia tugudawu baia bukorire.
Akiridodu jaeiarega arege eigerere Bakororo akiridodu bureradore bukuoduia tugudawu baia bukorire.
Oiagadodu jaeiarega arege eigerere Bakororo oiagadodu bureradore bukuoduia tugudawu baia bukorire.
Ukigadodu jaeiarega arege eigerere Bakororo ukigadodu bureradore bukuoduia tugudawu baia bukorire.

35. Bakororodoge eimo uro
Orowaribodoge eimo uro
Cibaiaridoge eimo uro
Aturuadoge eimo uro
Kurugugaridoge eimo uro

36. O jure... o... jure... o, o jure... 
O jure
o kaia
o mano
o okoge

37. Okogere tadugo roto goro goro (2x)
Okogere cenawu roto goro goro
Okogere turugu roto goro goro
Okogere tagiri roto goro goro
Okogere taiaga roto goro goro
Okogere tugiga roto goro goro.

Okogere tuwa atugo tawuje
Okogere tuwa enawu tawuje
Okogere tuwa urugu tawuje
Okogere tuwa akiri tawuje
Okogere tuwa oiaga tawuje
Okogere tuwa ukiga tawuje
Ica, ca... padu... woje... 
Aregodure arowe ewororo kaiewu aitororeu
Ica ca... padu... woje... wo... wo...! 

38. Ere akedudo, du keje icare ere akiró bureagurudo ji; ere kidoguru pega, nonogo pega ere bu ji kajeje. Icare ere akedudo tu. Du kejere icare ere tugo, baiga, ere bureagurudo ji.

39. Egore: Kae!! gae!! gea!! gae!! Emareo, emareo, emareo! Atugo reno, awaiga reno, akuie powari reno, akimo kidoguru pega reno, akimo nonogo pega reno. Nonore arore ji, nonore akagore ji, nonore awadarure ji. Nowu pega, nowu pega, nowu mono, nowu arodu, nowu okwarigudu inodu aroino, inodu jire akagoino. Inodu jire are acebado boeruce, are acebado pobo boice, are acebado awure korice, apogora korice, are acebado ake boice, akuroroce, nowu pega inoduji, nowu mono inoduji du reno. Emareno, emareno. Akaba maku inai pugeje, akaba jodo ikedo pugeje, akaba akera ra piji inai pugeje. Emareno, aroia reno, emareno, emareno, emareno!

40. Icare utuie, uwie, uce, oreduje, ere taredo kae, ere tugera to ji tuku.
A! Icare eture baoiado tabo
Egore tudu tabo: Wacinoko... (2x) Wacino.ko...! (2x)
Uke... pobo... goreu, ai... toro... reu
Uke pobogoreu aitororeu aie... e... wa 'a wacinoko
Ike pobogoreu aitororeu uwaika aie wa!

41. Icare nowu barogo epa rekodure biri kae, ure tugera kogudo nowu barogocewu iera paragajeje. Ure ika mak'ai tu. Icare ure togwa tugu to.

42. Du keje icare nowu barogo epa rekodure nowu to barogo biri kae. Nowu ukudawu remawu ure togwa tugu ikato, akore:
Kaga ci, kaga ci, kaga ci, kaga ci!
Boe egore: Wo...! 
Kodure apo mato ae, akore pugeje, cewu tagoiaji. Akore: Ka !! ga ga, ka!! ga ga!
Emareo, emareo, emareo! Akudawu aigo reo! Akore ji.

43. Akore: Hoi! Oi! Oi! Oi!
Akare Bakorokudu(2x) 
Akare Bakoroakaru (2x)
Akare Ipareceba (2x)
Akare Ewiriga (2x)
Akare Kaiaceba (2x)
Akare Uwaepa (2x)
Akare Boroerudu (2x)
Akare Uwaboreu (2x)
Akare Atugoreu (2x)
Akare kare imi (2x) 
Oi! Oi! oi! oi! HO... 'o... (2x)
43. Disse: Hoi! Oi! Oi!
Seu pai é Bakorokudu (2x)
Seu pai é Bakoroakaru (2x)
Seu pai é Ipareceba (2x)
Seu pai é Ewiriga (2x)
Seu pai é Kaiaceba (2x)
Seu pai é Uwaepa (2x)
Seu pai é Boroerudu (2x)
Seu pai é Uwaboreu (2x)
Seu pai é Atugoreu (2x)
44. Bakoro... (2x) aiduia itugarege enowo ikudawu ai
Orowaribo aiduia itugarege enowo ikudawu ai
Kagarubo aiduia itugarege enowo ikudawu ai
Padarobo aiduia itugarege enowo ikudawu ai
Taboguru aiduia itugarege enowo ikudawu ai
Keoguru aiduia itugarege enowo ikudawu ai
Mariguru aiduia itugarege enowo ikudawu ai
Marigurubo aiduia itugarege enowo ikudawu ai
Umuguio aiduia itugarege enowo ikudawu ai
Atugoio aiduia itugarege enowo ikudawu ai
Enawuio aiduia itugarege enowo ikudawu ai
Okogebo aiduia itugarege enowo ikudawu ai
Ararebo aiduia itugarege enowo ikudawu ai
Iwoduri aiduia itugarege enowo ikudawu ai
Apodori aiduia itugarege enowo ikudawu ai
Miciguri aiduia itugarege enowo ikudawu ai
Pudugari aiduia itugarege enowo ikudawu ai
Cewabori aiduia itugarege enowo ikudawu ai
Pirojeri aiduia itugarege enowo ikudawu ai
Ipareri aiduia itugarege enowo ikudawu ai
Marugori aiduia itugarege enowo ikudawu ai
Cibaiari aiduia itugarege enowo ikudawu ai
Jewaduiewo aiduia itugarege enowo ikudawu ai
Akurubo aiduia itugarege enowo ikudawu ai
Iturabo aiduia itugarege enowo ikudawu ai
Kugagabo aiduia itugarege enowo ikudawu ai
Rekogodu aiduia itugarege enowo ikudawu ai
Kigaio aiduia itugarege enowo ikudawu ai
Barubaru aiduia itugarege enowo ikudawu ai
Poremodu aiduia itugarege enowo ikudawu ai 
Panaiari aiduia itugarege enowo ikudawu ai
Itobore aiduia itugarege enowo ikudawu ai 
Meri rutu aiduia itugarege enowo ikudawu ai
Meri butu aiduia itugarege enowo ikudawu ai
ai ho 'o (2x) Wo...! 

45. Akedure tu. Icare boe codure, du keje icare iwadodure nowu boe etae,
Inagore: Icare itumode tabiji pugeje, awu Moreto
Inagore: Iwo ia boepa rogu butudo.
Egore: U! Ema rugadu.
Inagore: Du keje itaregodumode mato tawogai.

1. Icare iture. Ikodo goro goro goro.
Iedaga koiare ure iordiwado awaraji. Emare kodure itododai, emare jordiware boeji kodi. Du kodire kodure itododai, emare jordiware awaraji kodi.
Kodumodukare itododai du keje, iwogwamode boeto. Kodumodukare itododai du keje, iragojemode boe tada, kodu modukare itododai du keje itaregodu modukare, boe etae. Icare iragojemode toro boe tada rugadu.
Mare kodure itododai, imerure nono jordure boe jiboe emerure, ikodo awadure ta... toro nowu imaragodumode jiwu itura kae.

2. Itura. Itura kurireu. Iere More. Brae rugadure egore "Mata Azul". 
Awu joru buture icare awu raru boe ure turawuje, buture moto kae. Icare awu ii, awu ipo awu iwara oto kedore, aru bokware.
Mare nowu itura rugadure bikare, arukare tura. Tudugodure,
maigodure, du kodi icare Brae egore nono ji "Mata Azul".
Boere egore "More" oino ji. Nowu itura bi bokware, kodire co nure nono tu awu boe jamedu boe oia keje. Du kodire egoino ji.

3. Du kodire uto itabo, kodo itabo jii... je.
Cedaregodure ia paga ko rairewu kae, ibora padure aoji.
Akore: Awu jire Boe egore "Paga Ko Raireu, Paga Ko Raireu" ino, emareo, emareo.
Akore: Woere adugore tugeragu nowu João Gatoji (Akirio Kuri).
Itaiwore ji... tu... Ukare nono boe jetumode kejeboere. Boe akurugudu.

4. Akore: Oinore awure joru kae; mare butao butumode. U! boe toru nure, boe tugu nure. Akore.
Icare cere cedamudo nono biega tu je. Icare cegudure pobo roguce tu... Ca, icare cedo pugeje.
Akore: Marigu!
Inagore: U! Marigu!

5. Akore: Akaiwodo oino awu inagu cachiworo rogu rekodumode barogoji.
Apogo kodumode woe ma, rekodumode ji.
Buke jamedu rekodumode, nono rekodumode ji.
Umodukare tugo enokuri kori.
Akore: Okwaru jamedu.
Awu rogu otoi iedure tu... je. awu rogu koiare ure ioku rogu roto pa... roto pa... je
Imerure tu apo du keje ure ido awu barege kugure ewido tu, ewido tu je.
Inagore: U! Icare ikudumode boe kuruce.
Inagore: Boe kuru kuri imireo.

6. Icare cedure. Cegodo jii... 
O! Ioku aidu nure boegedoji, boe akurugudure. Boe moture.
Bakuriri akuuure!
Cegodo jii... Cedaregodure ia paga roguto.
Akore: Awurema jerigiga kanadobijiwu reo.
Inagore: A!

7. Akore: Awu uta joi oino jice awu tori oto to dure boe egore "Tari Paga, Tori Paga" oino ji. Nowu tugoguru rogu padui oino boe mogajeje jire boe egore: "Boe Otogajejewu, Boe Otogajejewu" ino.
Inagore: U! Ema rugadu. ema rugadu.

8. Care cegodo pugeje jii... 
Akore: Awu ituguru uta jire boe egore "Metudureu Ikaguru, Metudureu Ikaguru.
Oino. Metudureu kuricigo nure nono, du kodire iere oinono.
Inagore: Ema rugadu, ema rugadu.
Akore: Awu boe gigudu jire boe egore: "Boe Gigudu Raireu, Boe Gigudu Raireu", oino ji. 
Inagore: Ema rugadu, ema rugadu, ema rugadu.

9. Cegodo jii... je... Nowu Boe Gigudu Raireu jipagi.
Akore: Awu ipoguru toru rema jire boe egore: "Ató Itoguru, Ató Iguru", oino.

10. Akore: Iwagedu! Boe pegareu! Boe Pegareu!
Akore: Awu toru kadu oinodu, awu akurugudu inodu, akado, boe ewa eware boeto woe, awu akurugudu inodu keje.
Inagore: U! Ema rugadu.

11.Cegodo jii... U! Meadoge, meadoge, meadoge! 
Cedaregodure ia itura ao kae pugeje,
Inagore: Kajao! Toro itododai jao. Iwo pajeboe mugudo woe jao.
Ure imeru pegado, okorire ikuriji. Icare ire imugudo tu.
Imugure (3x). Icare ire iragojedo, ituwo pugeje.

12. Iture toro eregodaji jii... itaregodo etae.
Akore: Awu ituguru jire Boe egore: "Bokwado Iguru, Bokwado Iguru", oino.
Inagore: A!
Akore: Awurema, nowu paroino kaewu uta reo. Wojere pagodumode woje.
Inagore: U!
Akore: Paguduwo Bakuri uke aroe kuruce.
Inagore: U!

13. Icare cegodo jii toro.
Akore: Nono apore pamugumode tu je.
Inagore: U! Aki aerudiwamode. Akire aerdiware boeji woe.
Akore: U! Marigu!

14. Icare cedaregodure ae tu.
Akore: Tagaregodure?
Inagore: U! Cedaregodu.
Akore: U! Ike aroe kuru kobo rogu reo. Boekimo. Inure oiko tabiji kodi karega.
Inagore: U! Bocekagana.
Icare ure maku cenai.
Ca. Cegudure ce, cere kowuje tu... U! Cemedugodure kode cenogwage pemegare ji.

15. Akore: Boekimo. Imeruka. Imugu paga tu je du kaere awu ike okwaru rogu aregodure mato. Ema rogu reo, mugure oino joru tada. 
Inagore: O! Ema rugadu!
Akore: Pawo rogu ta. Marigudure mugure joru tada. Pawo rogu kowuje.
Icare ure tawuje. U! Boekimo! Ikare roiwado ji. Ikudure toro kuruce toro maragodui oino jitudu tabo.
Ca. Ure maku cenai tu. Ure ju rogu bu keje.
Ca. Cere rogu ko tu.

16.Ca! Icare cere bie.
Inagore: Ceedumode woe akabo!
Akore: A! Pegakare! Boe emuga reo, Boe eeda reo, pemegaguraga.
Woe kodire Boe etaiwo awadure tubiji, tapiradogei, awu boe etaregoduji.
Inagore: U! Boe jokodu. Woere pamugumode woe.

17. Icare cere cewai mugudo. Akedure tu... du keje icare cedure toro nowu itura kae. 
Cedaregodure kae.
Akore: Iwagedu!
Inagore: A?
Akore: Awu jire iordu pemegare.
Akore: Awu jire amode arokagado.
Inagore: U!
Icare ire jepara to ji. Ca! Cere nowu paru aku akedudo taci!

18. U! Oino karega Boe eke. Boe eke bokwa. Kodire, boe egore "apeo kodu", jire inogwagere. Ire rogu tugu tu apogo ekuruto. Du rogure ire ko tu tu... imaragodu tabo, nowu boepa jitu tabo. Ikare ia aroe rogu ko, pejo rogu ko. Jii... icare bokwado kidugodure. Icare ire ia rogu kurudo ikeje: pemagare, ure imearudu awadudo ii tu je.
Icare ire nowu iguru kado pugeje. Ire kado jii je. Ire akedudo.

19. Ca. Du kejere icare imagurure woje Ciocio Iguruto.
Inagore: Ikidogoduwo ia nabure roguji.
Inagore: Ikidogoduwo ia kuido roguji.
Icare nowu kiege ekurire rugadu, egore: Gae, gae, gae.
Nowu kuide egore: Ra! ra, ra ra ra!

20. Akore: Jice boere ia otoe rogu ta ta je, jewu kuruga rogu oto keje joi oino toro iturato du kae. Ca...! Akogwagere ji?
Inagore: U! Inogwagere ji. Itaidu rakaguragare jiboe reno. Itaidu rakaguragare jiboe Boe eke reno.
Akore: I...! I...! A! Girori padui boe ekeno kajeje dure boi rakado boei rugadu.

21. Inagore: U! Kajao! Pawo paeda pemegado jao. Du kejere pamode pagado bogai.
Akore: U! Rekoe ewogaire pamode pagado jao rakudu.
Inagore: U! Kana! Mare boe jokodu!
Akore: U! Pawo pagado nowuge ewogai jao.
Inagore: Ikodumode jii woe, iwo po rurudo ei.
Icare cedure ewogai.
Inagore: Taedo toro itogi.

22. Icare iture toro. Ire itaredo poboto kuri 'po'.
Ca. Icare ire po rurudo 'tuku' 'tuku' 'tuku'.
Inagore: Toro! toro! toro! Arududo! Arududo! Iedaga, toro...! Iedaga reko, arududo, arududo!
Iedaga reko, arududo, arududo!
Ire po rurudo 'tuku', ire po rurudo tuku, ire po rurudo tuku.

23. Ca. Icare ekudure toro: Ka... o!
Icare iregodure. Inagore: Ikodo toro! (2x)
Itaregodure etae. Egore: Akaiwodo!
Inagore: Ho ho! Icare tagarodugodure ei! Tamode enoiko?
Egore: A! Ha...! Awuge ecekare ii! Emode inogwa boro akodo pi... awuge ekugure ewogai!
Egore: Urakudu! Pajekare awugei!

24. Care ere pobo urudo tuwo ekabi tuwo ewoguru rawuje epiji.
Icare ere kabi, ere epemegado. U! Ekawadu nure!
Ere etugu.
Inagore: Kodokora towuje, tawo ewu keje, tawo etawuje keje.
Egore: U! Icare eweregodure. Boe kugudo ekuruto, ekaguruto.
Egore: U! Ema rugadu! Boe kurureuge reo.

25. Icare ere aroe kugudo ekuruto. Ere tawuje cewu kodokora keje.
Cere kowuje, kowuje, cewu aroe kugu tabo.
O! Rore! Pemega remawu nure! Kare pemegareuge reno, eiere Rekoe.

26. Care, barogwato icare iture cewu nabure eke nowa kae.
Iture cewu nabure eke nowa kae, tori kae. Ikodo jii... boeco kimoto. 
Iture goro goro goro... ikodo jii... itaregodure tu... 

27. Inagore: Woe! Nowu ewure joia, nowu eiari paruto.
Itaiwore tu... Ure turugadu rugadu.
Imugure... imugure... icare boe erore ja... 

28. Iwiapagare tu... egore: A...!? a...!? a...!? 
Ire iwaigatu tugu 'kra', ire biaboro jado tu rugadu.
A...! ... Etaregodure! Eigodo akore ji ji ji ji ji ji 
Ere tumugudo dugu dugu dugu. 
Egore pugeje, tui tumugudo du tabore egore: a...? a...? a...? 

29. Nowu ewure joia jipobadure ipiji. Eibobadu berigodure ii. 
Du kode iwaiga jeture eiameduji: Ere pagera awubodure.
Ire eiamedu butudo rugadu... Ia baigatu padure etaora kajeje, mare ewikare, etaora bai nure.

30. Ire ikeragu ei eiameduji. Iegarere ei, inagore: U! Icare itugodaga reno.
Imugure pugeje jii... je. Iage etaregodure pugeje.
Nowugere icare ere iedadudo. Imugure tu... inudure, du keje iwiapagare toro inudu piji. Nabure akore: Gao!!!
Erore 'puku'. Ire ikeragu iwaigatu ji taci. Ire jodo tu 'krai'.
Ire baiporo jado turugadu, ituwo tabo toro ewogai.

31. Du keje icare etaregodure.
I...! Ekodo mato rugadu. Eigodo akore ji ji ji ji.
Ka... Ekodo ikori taci... 
Ie rore ta... eregodaji. Ipagare ewogai. Oinore ioku rore, oinore ioku rore, oinore ioku rore. Boekare. Icare ipaga akedugodu nure. Icare ire iragojedo, itaiwo tabo tooro eibagi.

32. Ikodo gu jice tori kudu kae. Itaiwo tabo toooro.
Du keje icare iwiapagare tu... 
Akore: Ga? ga? ga?
Ire imugudo kuri ta. Ire iwu tu... moto keje, ire itaiwodo oino... 
Ere tagurudo dugu dugu dugu. Icare ikidugodure ei... Baiga to ei 'po'
Ipadui moto keje du tabo. Du kodi icare ikidugodure jiwu ure mito.
Buture rugadu. Metuia uture rugadu. Nowu ikidugodure jiwu bire.
Ire ikeragu ji. Nowu metuia uture toro rugadu.
Inagore: U! Ca. Inorogu rugadu jao.

33. Icare iture.
Inagore: Ituwo, ike boire ii.
Icare iture. Ikodo jii... toro tori paru kae, nowu ino kiege ebo.
Itaregodure toro tori paru kae tu je. Icare iture itawara roguji.
Ikodo jii, itaregodure baato.

34. Egore: Wo! Akedo amare ei.
Inagore: U! Tagado tu je. Iwo aidugirire, du kodi icare inoere oinono.
Egore: Boe eerduka!
Iwo aidugiri ama nure tu je.

35. Icare ire eigodo biri rogu ta, ire etoiaga biri rogu ta, icare ire ewo rogu ra pugeje, ire tugu, tugu, tugu imijigu aroia roguto.
Icare ire cewu etoiaga rogu, eigodo rogu ire bu toro bukigu keje, nowu eigodo biri rogu kiduwo.
Ca! Inagore: Ps! Boe kimo! Icare akere tuda ipiji. Icare iwudugugodure. Icare imode itamudo jao.
Imedugodu mode meri to du keje iwadumode bai oino, ia okwaru rogu bogai, iwo ia okwaru rogu bito itao kudawuce.

36. Egore: U! Boe jokodu. Amugu tugudo. Nowu ia kiege etugu. Ekugudugoduwo tu nono.
Inagore: U! Boe jokodu.
Icare eture toro, imire imugure woe tu.
Ia akore: Iorubodare! Imire itumode paragoja kae.
Inagore: U! Toro kae, toro kae. Butugu, amode awududo. Tori kororogodu rakaguraga.
Akore: U! Amorora amagadu kaba.

37. Icare erore toro ta... toro ipiji. Imugure woe ikinoigodu.
Inogwagere woe awu boire iiboe boeji: awu rekoe, awu kiege.
Ca. Ire iwu tu... Icare oinore iokure baruto.
Bokwadi rema rakojere woe: botu kuricigore. Mare kodure mai.

38. Du keje icare, iwiapagare toro tu... Kuido ako padure ikajeje ta.
Akore: Ra...! 
Inagore: Wo...! Kaiba awu kodumode? Imirema ipadu jokodu oino woe.
Paroiwa modukare pawo boe pado iporu gajeje.
Iiore tuku boe ototo puibiji.
Iwiapagare tu... 
Akore: Ro, roro roro ro roro ro ro!
Inagore: Aregodu, aregodu, aregodu!
Inagore: Akoda kare iporu gajeje. Oinore inagore. Inagore ikuricigoie.

39. Ere tumugudo nowu bokwadi keje dugu dugu.
Ire ikeragu iwaigaji... ta. Ire iragojedo rugadu... ta!
Inagore: Pss! Ceboere. Iwo aidugiri bokwa jokodumode! Boe beregadu karega ure imi.
Icare ikidugodo ji. Ire baiga jodo iwugeje tu... 
Inagore: We...! 
Ire nowu baiga biaboro to ji tu'. U! Boekimo!
Cewu kuido rore pa'
Imearudae jeture eiameduji. Mare ewudu kadu nure, jetu pemegakare ei kodi. Buturewure mito tu je. Buture mato moto kae 'pu'.

40. Inagore: Wo! M! Paga tu je gurae itaregodure woe! M! Inagore:
Ire ikodo rogu biri ta pugeje. Ire oiaga biri rogu ta pugeje tu.
Ca. Ire bo rogu rawuje jo jo jo. Ire to micigu aroia roguto.
Iegare tabo! Icare iegarere!

41. Icare imedage etaregodure. Ere nowu kuide ewido, ere nowu nabure ewido.
Ca. Icare egore: Barogwatore padumode.
Inagore: U!

42. Icare iregodure cewu ike otoe kae.
Ira tawuje tuku. Otoe girorire. Boe eke pemegareu. Ire kodobo rogudo tu nowu ike otoe jace. Ire rogu aidugirigodudo. Icare ire tugu to, ire tugu to tu. Ire okorawu tu.
Icare ire nowu kodobo rogu okwa rogu kogudo tu tu, iegare tabo, icare ire iado tu.

43. Inagore: Ca. Icare akegodumode pai, paduwo pugeje. Icare ire ikodobo iado.
Egore: U! Cere cedo cerugadu. Mare aire cere cedo oino tu je.
Du kodire cegare marigudu apiji. Cegodumode jice jewu kune eke noa puredugodu.
Inagore: U! Iordiware kodia ire ikera redo ikodoboji.
Taregodumode ipiji ma, imodukare taguno awu ike otoe roguce.
Egore: U! Kana? Inogwa akemore nowu aroino jiboeji.
Inagore: Boe enogwa akemo bokwa moduka. Mano girori reorere girorire. Pamode pagamudo du keje pamode ia rogu ko. Inagore.
Egore: U! Boe jokodu (2x)

44. Icare cedure.
Cenagore: Marigu! Aedo puredu ii... 
Cedure, cegodo jii... 
Icare inagore: Jorubo reno! Hm! Jorubo reno!.
Cegodure. Inagore: Boiako reno! Hm!

45. Cegodure. Oinore boe egore. Boe emeru pagakare. Boe ere pu bie boe pegareuji.
Boe egore: Akaiado pai oino. Woe pemegakare.
Inoba ure?
M! Akaiwodo ji. Aia kore krai jice.
Akore: U! Urabodu! Amago modukare ma, imode iwogwado to kodi karega.
Wo...! 

46. Icare cegodure. Cedaregodu nure nowu kune eke nowa kae. Cegodo kori taci. Cekare cedamudo. Cegodo jii... Rokoe eiaoto. 
Rokoeiao tadare cere cedamudo. Icare cere cedaimo, ceegare tabo.

47. Inagore: Tagaidure paduwo boecoji, tagaidure pameruwo boecoji.
Du kodire pabadukare woe awu boe motureu bukeje.
Egore: Boro. Boere pu reore. Ia boe motu oiakodu bukejere pabadumode.
Nonore bakuriri akumode pai. Panudu pemegamode.
Cenagore: A! Panudu pemega modukare. Buke aregodumode nono, apogo aregodumode nono, cochiworodoge emode paedadudo, emode pado paragojedo ja... nore kori paeku jitudu tabo.

48. Egore: U! Marigu.
Ca. Cedure. Cegodo jii... Cedaregodure nowu Toriga Meridodato.
Egore: U! Boecore: kodi icare pakare tubore ekowuje.
Egore: Nowu tubore epareu padure jice... oino jetu awu awara paru kuda.
Inagore: Um! Kirabodu! U! Mare ia boe kodiboe padumode mato ewogai du tabore pamode ewidodu kuricigodo, pagowagewo oinono goro goro.

49. Icare cebadure nono. Cenudure jii... Egore: Taedadudo! Paduwo pugeje.
Egore: Hm, hm, hm, hm! Marigu, marigu, marigu.
Ere tumugudo. Ca. Care cerore ta... cai cedure kodi.
Cegodo jii... barogwa kododure cei Jerigiga uta keje.
U! Cegodure ceegare tabo, barogwa kododuji.
Barogwa kododure moture. Baru paru ekure!

50. Cegodo jii... cedaregodure caminhão koda kae. Cegodo jii... 
Egore: Pawo pagamudo woe jao.
Egore: U! U! Pagaregodu nure, pagaregodu nure. Awu raikare jice, awu raikare jice.


51. Icare cedure pugeje.
Egore: Marigu pugeje, paguduwo aroe kuruce.
U! Boe jokodu! Marigu!
Icare cegodo jii... cedaregodure woe baato tu... meri joku koda piji. Cedaregodure woe du keje icare Meri joku aregodure jamedu.
Icare inagore: Imode joru tugu boepato iwo kuiada tugu kuri je. Kuiada kugudu boire ii.

52. Icare iture toro. Ikodo goro goro goro, joru tabo.
Icare ire joru tugu nowu boepato.
I...! Joru jetu nure baruji.
Icare biarurugodure. Bubuture ji.
A! Iegarere (2x).

53. Icare ire a rawuje iwo kuiada tugu.
Boecoji ire a rawuje jo jo jo. iegare tabo.
Icare barogwa kododure.
Inagore: Marigu, marigu, marigu! Pawo kuiada tugu.
Icare cedure. Ire motoiado. Ire motoiado jii... Ere tugu mato iregodaji... 
A! Icare ire akedudo tu.

54. Inagore: Hr...! Mato! Ioga Pemo, awu ino kuiada rogu botu pemegado! Awu ino kuiada rogu botu pemegado, ira kurido, irado pagera awubodure, pobe puibiji ciwo mitodu roguto. Iro kioga karega ure, du kodire inagoino awogai. Você pode me ressuscitar, você pode me salvar das coisas ruis que me incomodam. Du kodire inagoino awogai awo awu imaragodae rogu, imaragodae rogu, imaragodae poeigaiwu rogu motudo, pemegado, iegarewo ji, iegarewo ioga bogai ii ko du tabo.


55. Icare iture.
Inagore: Ituwo, iemaruwo imode koboe rogu bogai.
Egore: Paiamedu, paiamedu.
Inagore: U! Paiamedu. Marigu, marigu!.
Icare cedure. Cegodo jii toro Tiagomage etae.
Cegodo jii... toro etae. 

56. Cedaregodure, cenagore: U! Cedaregodu, cedaregodu! 
Egore: Care taogwa peragadure!
Cenagore: Boro! Cemaragodu nure. Cenure boe tugu ji ji taiagi, tawo Roiao ta kuiada paruji. Kuiadare cere tugu.
Egore: A! Tagaba ceekuri pagado! Cekare ceno tugu roga. Cege boe bogaire ceroino jice woje, jice woje.
Cenagore: Cegirema karega. Cere ceno tugu kuri je.

57. Icare ere aroe enogwage parudo cedabo.
Egore: Pawo aroe enogwage parudo.
Egore: Boe jokodu, boe jokodu. Pawo roiao ta, pawo roiao ta.
Icare ere boe parudo: Aroe Enogwage paru.
Icare oinore egore: Tododó, tododó, tododó.
Icare barogwa kododure, ere kuiada kuru butudo aroe etae.
Nowu kuru pagodure du moture. U! Aroe etaidure ji rugadu.
Care cere kowuje.

58. Icare egore: Pawo parokagado tu woje ka, pawo pagado tu, pamode ia orari, ia joku kurireu, ia oecereu paerdumode jitudu bogai.
Ia akore: Paerdumode ji! Awu kejere kare erudure. Awu kejere kare ere tudawuje jerigiguru piji. Awu kejere kare ere tudawuje boe oto piji.
Icare cere kare eparudo. U! Itaidure kare eparuji!

59. Icare cedure. Cegodo jii... toro nowu epado tadawu paru kae, Kujibo joki.
Nonore icare cedaredo poboto, aroe ebo. Cegodure gu, mato cobugi.

60. Egore: Buke bu, buke bu, buke bu!
Egore: Ere turawuje, ere turawuje, ere turawuje.
Egore: Po rurudo eregodaji, po rurudo eregodaji, po rurudo eregodaji!
Ere po rurudo tu tu tu.
Egore: Emage rugadu reno, emage rugadu reno, emage rugadu reno!
Ere buke raido pobo kae epera gajeje. Ere tuiodo ewugeje.

61. Epado pobo kajeje ta ta ta.
Egore: Tamearudu awadudo tai! Tamearudu kurido tai! Tamearudu kurido tai!
Icare ere buke okwa bu puwugeje, ere tagodu cu... nowu ewuge tada.
Egore: Buke oto kae, buke oto kae, buke oto kae!
Iage egore: Apuredo mato, apuredo mato, apuredo mato! 
Ia akore: Paroiwa modukare, iroiwakare, ikedure iaji jamedu.

62. U! Icare ere tumugudo ewugeje boe ki kae.
Egore: Ica...! 
Ere enogwa tugu, enogwa tugu, enogwa ikudo. Oino.

63. Icare eture ebo.
Egore: Pagoe rugadu, pagoe rugadu, pagoe rugadu!
Egore: Aroe ekudugo! Aroe Ekudugo! Pagera kedokare!
Icare ere aroe ekudugo: Kae!!! gai... Wo...! Kae!!! gai... Wo...! 
Egore: Hum, hum, hum, tugodui ebo, emodudu koiare egoino.

64. Ekodo ebo jii... Du kaere areme etaregodure.
Areme egore: Bae! Bae! Pagore etaregodu...! 
Icare ere tudugu ei tu, tudugu ei tu, tudugu ei tu. Ere boe bado ekuda, ere raru bado ekuda ere ewu keje tu... 
Ure ekadowugere du kejewuge ere ekogudo, du kejewuge ere epeguru tawuje, tuwa tabo ei, tumaragodu tabo ei.

65. U! Icare ekodure, ere etawuje kodokora keje.
Egore: Ica, irago, ake rogu reo!
Egore: Imarugo, tage rogu reo!
 Ituie, tage rogu reo!
 Iwuri, tage rogu reo!
 Imedurogu tage rogu reo!
 Are tage rogu reo!
 Ioga, tage rogu reo!
 Imuga, tage rogu reo!
 Iedaga, tage rogu reo!
 Ioga pega, tage rogu
 Imuga pega tage rogu
 Imarugo pega tage rogu
 Iedaga pega tage rogu
 Iwuri pega tage rogu.

66. Icá, awu pagore ekerogu reko etai baiado. Icare ure tudugu kuda, kodo tabo kuri, ure bu tu... 
Akore: Ca, itore, mato tagerogu kae, itore mato tagerogu kae, itore mato tage rogu kae!
Akore: Imode tage kugu rogu butudo kuri mato tagae.
Egore: U! Butudo mato, butudo mato! Iokuka. Ipadu nure tu ieparu oiagi.
Ca. Icare ure butudo mato.
Akore: Icá, itore, tagerogu reo.
Icare ere kowuje, ere oiko.
Egore: Icá, ioga, cedaria reo!
Akore: Hm! no... no no hu... hu hu...! 

67. Icare ure cedo toro tuwai kae. Oreduje rekodure togi, ure tugera tugu nowu aria kuda taci piji, toredu piji. Kodo tabo, ure mugu pemegado tu... Ure oto kabi. Ure nowu tuwororae ja oto kabi. Dure ure mugu pemegado tu je. Ure nowu to atuie kabi. Ure emugu pemegado tu.

68. Ca. Icare eedure woe, eedure woe bai tada.
Egore: Inoba paromode?
Pawo cewu pago jetureu rogu roto cai je.
Egore: U! Boe jokodu.
Ia akore: Imi rumode joru tugu to.
Akore: U!
Icare ere joru tugu to. U! Joru ce pemega remawu nure to.
Icare eture piji.

69. Egore: Inoba paromode pugeje?
Egore: U! Paduwo ia jugo bogai.
Egore: Kaiba pagodumode bogai?
Egore: Iage etaregodu kigodure woe awu kadoguru akarito.
Egore: Boe jokodu. Boe jokodu... 

70. Icare eture toro. I... hi. hi!
Ere jipa bu, nowu itura okwai. Icare ere ia boe aiwodo toro.
Kuri je aregodure mato. Akore: Ha! oinore ere boedo.
Akore: Ewurea tudugodureu okore nowu ewurea codureu kao. Tagidugodu pemegado.
Icare egore: U! Marigu. Ikera akemore ikidugoduwo.

71. I...! Icare cegodu nure nowu iturato gu tuku. Icare cere ceremo toro nowu iturato. Cegodure gu je du kejere icare cachiworo akogodure: Akore: Gao, gao, gao, gao!
Du keje icare egore: Emage! Emage! Emage!
Iage egore: Emageie, emageie, emageie!
Buredo ei, buredo ei, buredo ei!

72. Icare iregodure oino okwacere wojewuge eno bakure oto tabo.
Ikodo etododai hum 'm... Ie padure boku kae ta. Ikodure nowu boku okwaji rugadu hm'm je du keje iwiapagare.
Ia akore: Kaiba tagodure? Nowu jugodoge etoiare nure, egore: M! m!! m!!
Icare inagore: Apagudu koiana akagoino?
Makokare.

73. Du keje icare cewu jugodoge eregodure cu... nowu ituraji. Iregodure oino woje itura okwaji. Ikodure... jugo jepado... ta! Itura kajeje, oino woje bokuto. Ikidugodure... ta! Itugo jore keje... tuku.
Inagore: Hm! m... 
Akurure kuri tai!
Inagore: Ca. Bire rugadu. Iregodo ae, itaiwore: Bikare (2x)
Aiwore ii tu... icare ire ikeragu toriji... ta. Ire tori to aoraji... to, akurure kuri... tai pugeje. 
Ire ikera kogudo bure gajeje. Ire imugudo keje korororo. Ire ikera ra piji.
Inagore: Aró, kocare! Buture, macare bikare!
Itaiwore: Jugo imedu, kuricigore rugadu.

74. Inagore: Imuguwo tu woe pugeje. Icare imugo tu... Itaiwore toro tu... iturato.
Iwiapagare tu... ure 'm 'm 'm 'm!
Inagore: Ia aregodo pugeje, ia aregodo pugeje!
Ire ikeragu itugoji ta. Ire irodo gu togi rugadu! Ire iwora ja kurido... tu, ikidugoduwo ji. Ire imugudo nowu iwaiga keje tu rugadu. Oinore ire iokudo jice bogai jece. Ioku kuricigodo bogai. Ire ingwa opodo puapo jamedu.
U! Inure ido nono joru kurireure bogai!
Du keje icare aregodure. Je pado ta... cu, cu, cu, tugodui.
Inagore: Oinono! Oinono! Oinono!
Ire irodo gu, pemega woje moto kae, ecewu iredu kori pugeje woje moto kae gu. Ire iragojedo pugeje, ca... 
Inagore: A! Hum! Ceboere! Iwo aidugiri bokwa jokodumode.
Akurure kuri tuku. Ps. Boekimo!
Itaredo ae... ta, ire baiga to woe uruwoto... tuku. Aiwore ii tu.
Inagore: U! Bikare pugeje!
Ire ikeragu toriji, ire to aoraji! Ire bito.

75. Du keje icare etagedure.
Inagore: Boro. Ike boe kugu rogu rugadu jao.
Icare cedure: Marigu, paduwo! Cegodure nowu tadari jao kae.
Okwa keje icare cere nowu jugodoge ewu nono.
Ca. Icare cere emagu.
Cenagore: Ioga, ino jugo reo!
Akore: Hm? No... no no hu... hu hu!
Akore tonaregedu ai: Imedu, page jugo reo!
Imire inagore: Hm! Ino kodire itobudu maere.
Ikimadure apo pugeje, inagore: No... no no hu... hu hu...! 

76. Nowu kiogo barogo ui emadu aku kowarudogere pobe. Du eedure woe,
eragojere woe.
Akore: Pawo awu jugodoge ewu awu kowarudode ewugeje, eregoduwo ebo pabiji toro bato. Pagire paromode goro goro goro toro eregodaji. Du kodire pamorora amagadu modukare pai.
Cenagore: U! Boe jokodu.
Icare cere nowu jugodoge ekogudo, cere kodudu kogudo ekajeje. Cere ewu nowu kowarudoge ewugeje. Cere nowu buke kogudo, cere bu nowu kowaru keje.
Cenagore: Ca. Toro ebo! Tawiapaga kaba cei, tarego, terego rugadu toro bato... Tagaregodu bato, epeguru ta, epeguru bowuje, ewu kowu.
Egore: U! Bo jokodu! Boe jokodu!
Ere taredo toro nowu kowarudoge etao kae.
Egore: Mamo, mamo, mamo! Nowu kowarudoge eire egoino.
E gore: Tadu puredo cei.
Inagore: U! Cedu puredumode tai.

77. Care cedure. Eregodo cebiji toro taci. Cegodo woe eregodaji goro goro goro. Cere cee codo tu, cere kaidaga bu cewugeje tu.
Cegodo jii... 
Egore: Woere boere kaiamodoge eno aroe etugu woe mototo.
U! Ikiarigodure nowu keje.
Egore Rumaga Iguru, oinore egore ji. Nonore boe codure cei, nowu rumaga iguru keje.

78. Cedaregodure bato tu... A! Aroe eke aroe kuru, kuiada kuru, 
amireu, buture baito.
Aroe egore ji: Wa!!! O!!! Wa!!! O!!!
Ca...! Aroe ere kowuje tu... Care aroe eture pugeje: O!!!
U...! Cewu jugodoge epeguru kodure. Du kaere cedaregodure boecoji.
Kocare cere ko cedaregodu tabo rugadu.
Cegudure epeguru kuruce tu.

79. Icare egore: Pawo ekaguru toboe parudo.
Icare cere roiao ta.
Icare barogwa kododure, icare cere ecewu jugodoge etagagirido.
Egore: Itowuia reo.
Otogara reo.
Icoru reo.
Bupona reo.
Utori reo.
Utaena reo.
Aki reo.
Utabora reo. 
Morora reo.
Kubaru reo.
Erubaru reo. 
Aobaru reo.
Aora reo.

80. Icare uture tabo baito.
Akore: Icá, itonaregedu, ake rogu reo!
Ure mak'ai. Icare ure maku tore etai: Aredu rogu, ake rogu reo!
Imedu rogu, ake rogu reo!
Imarugo, ake rogu reo!
Iedaga, ake rogu reo!

81. Icare nowu oredu akore toredujeji: Ca, awu maku toro awurimage etai, atuiemage etai, awiemage etai.
Ure reko, icare akore: Iwuri, ake rogu reo!
Imedu rogu, ake rogu reo!
Ituie, ake rogu reo!
Imarugo, ake rogu reo!
Iedaga pega, ake rogu reo!
Imuga pega, ake rogu reo!

82. Du keje icare o boe kugu kodure, nowu jugo kuru, kaguru toboe.
Boe egore: "Bororae, Bororae", nowu boe kuguji.
Icare oreduje akore: Ca, ire tawuje. Toredu jire akoino.
Akore: U! Akado mato pawabo bogai.
Akore: Kaiba meture?
Akore: U! Nowu tumeda tadare meture.
Akore: A! Iordure ji. Icá, emareo.

83. Icare uragodure: Ure bapo bu nowu jugo kaguru, kuru, toboe bukeje.
Akore: Cireruia... cireruia... 
Pobo... dori... cire... ruia (2x)
Cireruia... cireruia
Pogodawu cireruia
Oko cireruia 
Tadari cireruia
Apeo cireruia
Ca, ema rugadu reno.

84. Icare ure tudugu kuda, uture tabo. 
Akore: Icá, tage rogu reo, tage rogu reo.
Egore: Ps... ca, pagowagewo, vamos comer, vamos comer! M... m... m... m...! 
Icare ere kowuje, ere kowuje.
Icare ere oiko, mare ekare oiko jokodu. Ere biegado tu je, dure icare ere aodo ja, nowu aria otoji, ere maku ai (tuo ai) ukeje.
Ure ko, ure oiko du keje icare ure tudaria reko nowu toreduje bogai.
Oredujere tugeragu ji, ure mugudo tu... ure oto kabi, ure mugu pemegado tu je, ure nowu atu kabi, ure tugu to miciguto.

85. Oinore boe erore: Boe ere toroe oto kabi, boe ere mugudo tu je,
Bo ere tudaria, boere turuwobo, boere tubori, boere tuborigabo
oto kabi. Boe ere mugudo tu tumuga keje tu... Boe ere tudadu oto kabi. Boe ere tudadurebo oto kabi. Boe ere bu tu je. Oinore boe erore. Boe ere tuguiara kabi, boe ere iwarapa kabi, ere bu tu. Boe ere kabiwu boe enoroe reno.

86. Boe ekare kabiwu boe enoroe, boe ekare kabiwu boe etadu,.iere akodaga, metuia boe ekare kabiwu boe etadu iere apeodaga, metuia boe ekare kabiwu boe etadu iere nodaga, boe ekare kabiwu boe etadu iere kuodaga), boe ekare kabiwu boe etadu iere oce boroga. Boe ekare kabiwu boe etadu iere more. Boe ekare kabiwu b oe etadu iere morogigi. Boe ere barigu, barigu, togwage akedu keje. Boe ekare kabi. Boe enure barigu, togwage akedu keje.

87. Ipare ekera kabidu pemegare, nogware ekera kabidu pemegare. Ekera kabidure pobo tabo, ewure kabidure pobo tabo.
Mare kuredogedu imedu emare iera kabidure tuwureji, iera kabidure tobogoraji, iera kabidure cidoji tumoji, tuguriji, tumeji.
Kodiba? Pegagodure kodi, tubegagodu okori koia. Aidure tuwo tugera kabi pobo tabo, mare roiwakare, kugudure, duru bokware, korigodu nure, Kodire akore: M! Icare ure tugera maedo tuie joki, boe kori koia. Iare tugera kabi togwaji.

88. Mare marenaru kare emawu kuredugedo, uwobere, uwiere, onaregedure, uragore. Duwugere ere nowu tuwuri kuredogedu aimo, ere kabi. Nowu urago ure kabi, ure aimo. Iera pemegare ji. Ure kujagudo.
Mare marenarure emawu, boe etaokare ji.

89. Oinore boe egore, oinore boe erore pui marigudu, macare oino pugeje ukarino, boekare ino pugeje oino mai.
Oino mai boe enogudu bokware puapo, boe eiagudu bokware puapo,
boe enogwa butugudodukare pui, boe egoiwakare pui. Boe erdiwakare tuboguruji, boe erdiwakare toguduji, oino mai oino.
Marigudu rema karega.

90. Kodire oinonore boere, nonore okudure puapowuge egore.
Oinowuge egore: ioga
Oinowuge egore: imuga
Oinowuge egore: iedaga
Oinowuge egore: imarugo 
Oinowuge egore: iwagedu
Oinowuge egore: irago
Oinowuge egore: imedurogu
Oinowuge egore: aredurogu
Oinowuge egore: Itonaregedu
Oinowuge egore: Itore
Oinowuge egore: pagore
Oinowuge egore: pagonaregedu
Oinowuge egore: iorubodare
Oinowuge egore: boega
Oinowuge egore: iiadu
Oinowuge egore: itoido
Oinowuge egore: itoinowu
Oinowuge egore: nowudo. 

91. Icare awu mai oinowuge, nowugere icare emearudaere tuginoi, eerdaere tuginoi, kocare egokare nono tododaiwuge egore, ewadarure.
Icare ewadarure tuginoi, egore "Chico", egore "Pedro", egore "Mané"
Enogiegidu pega remawu nure pui rugadu. Du kodire enogudu bokware puapo, eerdiwakare puwogai kodi.
Aredu reo, mare jordiwakare tuwuri bogai, uwuri mugure tu jokorai, mare jordiwakare ji. Jordiwakare tuwie bogai, jordiwakare tuduie bogai.
Utuie mugure tu jokorai mare jordiwakare ji, nowu emago koia.
Kodire ewakare pu okwageji. Du kodire ewiapagakare pui maigodu.

92. Nowu etododaiwugerema karega, nowuge epemegaguragare pui. Oino.
Iordure mariguduwugei. Iordure mariguduwuge etadawu boei. Du kodire iordiware emago jiboeji, Du kodire iordiware ei, iordiware eduruji, iordiware eragaji. Ere nono imere.

93. Nowu roia akedure. Boe jamedu boe akedure du keje icare iture pugeje, imugure toro boepa keje.
Nowu ire tuguboe botu pemegaguragare, ire tugu iegare tabo kodi. Ikare boe ko, mare iegarere. Itaora mugure toro ure pagodudowu (Pemo imedu keje).
Du kodire nowu inoe rogu pemegare, moture. 
Icare ire rogu ko, ire kuiada rogu kowuje iegare tabo.
Awu buke, apogo, okwaru, rea, enokuri kuru rogu tabo, kodu rogu tabore rogu kugudo ema. Ire amireu rogudo ema. Ire kuiada cirareudo ema. Ire kowuje, biega tu je. Icare ire ikera tugu ino ju roguto pugeje. Nowu ino ju rogu pemegare, rogu awudure. Ire kowuje biegatu pugeje, du keje icare ire ino aroe ko pugeje. U! Icare ire ike okodo pui. Boekare, ire ikera tugu ino batadato pugeje. Ire kowuje pugeje.

94. Du keje icare boe egore "Rui Gochaga" ino jiwu braedu aku tapirare turemo nowu ino aroe rogu kae, ure kowuje, ure rogu pegado ure tuwu tada, unudure tada.
Mare imearudae pegakare ji.
Icare ino cachiworo rogu akore: Wao wao wao!
Inagore: U! Ike boiwu tu iiagu rakudu toro!
Ire iragojedo "ca!" Inagore: M...! m...! ie...! ie...! Kaiba akagoino ji?... 
Iegare koiare inagoino: Iegare nure imode apu kodu ko nowu meri jituji du kodire inagoino ii.
Icare ikodure kuri toro. Itaiwore tu je ma, rakojere nowu pobo okwai.
Aiwore toro poboto, akore: Wao! wao! wao! taiwo tabo poboto.
Itaiwore tu... pobo rore dudu dudu dudu jice urubaru.
Inagore go go go go, ema ema ema. Icare iorudure ji: joku kawarure tumugui tu... urubaru. 
Icare ikidugodure ji. Itugo jore "co" keje.
Ure tumegido co co itugo tabo. Inagore: A! Butugu! Amodukare akinorudo ipiji! Boe pega tabore iroino ai! Inagore. Icare ire itaredo ae, ire baiga bu kajeje... ta!
Inagore A...! m! Ceboere! Iwo aidugiri bokwa jokodumode?. Icare ire bito tu... 
Icare iture apo. Ikodo apo jii toro bato. Icare ire bu kowu, ire pemegado tu. Ire ia tugu ire ia rogu kido iwo rogu ko barogwato.

95. Ire iragojedo taci! Boekare! Awu iedawu ure tuku. Boekimorema, iedawu okoriradure.
Inagore: Ie...! Icare ipadu pegare iedawu okori koia. Ipadu pegare... 
Icare cewu Bakuri onaregedu aregodure mato (H). Akore: Inodowu, atugo bogaire iroino. Inagore: U! Itugo reno, pawaiga reno.
Makokare. Uture toro tabo.
Inagore: Kaba epaceba roino? Itaidui ituwo rekodaji, ioruduwo nowu roino jiboeji, mare iedawu okorire. Itukare. Inagore M...! ipadui woe tu... Ire ikera pagado nowu iedawu okorirewoji tu je.
Inagore: Pagaidure! Aerduia ikorigoduji!

96. Ipadure jii je. Du keje aregodure mato ia tugo bogai pugeje.
Inagore: U! Emareno. Toro tabo.
Nonore icare makore, akore: Inodowu, amode tapira kodu ko barogwato.
Inagore: Owo! Ceboere! Boe egoiagu tu ii. Ike boire ii.
Inagore: Kaiba?
Akore: Jice.
Inagore: U...! Kode aerdure kogoduji.
Akore: U! Kogodure, rore oino u... u... je.
Icare inagore: Ema rugadu, ema rugadu, ema rugadu.

97. Icare boe codure jii... barogwa kododure. Ire imegido. A! Ipemegagodure rugadu. Ire imugudo, ire iragojedo, ire ie kabi. Icare ire pobo uru rogu mugudo.
Inagore: Icá, iwo ia pobo rogu pemegado ioruboce.
Icare ikudure ce. Ire inogwa to mea roguji.
Inagore: Ps! Ike barogu buto nono!
Inagore: Kajao! Iwo itado ike barogo bogai.
Icare iture, ikodo goro, goro, goro. Ire iemaedo tu,... iemaedo tu.
Inagore: M U! Kocare! Icare tamode ido tapira kodu ko (Boei karega inagoino: iire inagoino ikodui ikinoigodu).

98. Itaregodure nowu roino jiwu kae. Itaiwore tu je ma... oinore ure boedo. 
Inagore: A! Puredugodu tuguduwo
Icare ire iemaedo bogai. Iorudukare ji.
Icare iture rekodaiji. Itaiwore ma, ruture jice boitoki.
Inagore: Wo...! Awurema, awu durure turuduwo boitoki.
Ikodo rekodaji toro boe ao kae. Icarema, burea kodo awaraji toro.
Inagore: Wo...! Icare boe pegare!
Awurema, boe kodure mearudae jorudae peragajejeboe imi karega
Boekimorema, nowu tapira uturadu toro awaraji toro ibora kae. Urade turemo toro nowu iborato jii... nowu tugo tabo. 

99. Oinore tugore tada.
Nowu braedu ure mokuro kuru tawuje pijiwu tapira rabodu! 
Icare kogoriga akogodure: Ko ko ko...! Icare akore: A! Iwo tapira mokuro kuru ta. 
Ure tuiebu, aiwore ibora kae: oinore tugore tapira tada.
Aiwore tu... Ca! Nowu braedu jekarekare pugeje. Korigodu nure rugadu!
Icare ure bukigu barigu nowu tapiraji, ure itoru gogudo. Du keje ure nowu tugo tawuje piji. Ure upodo kogudo. Icare ure taredo kowaru ao kae, nowu tugo tabo, uture mato woe nowu okwa inodu Pe. César bogai.

100. Aregodure woe, ure nowu tugo mak'ai, akore: Padre, akaiwodo Boe emaragodaeji, inagu tapira pagudu bokwareu jire eroino. Ire mokuro kuru tawuje tawuje itore kugure ekeje, duwu tapira jire eroino. Epa tugo reo. Ca...! 
Icare nowu bari korigodure pugeje, akore: Ioguduba roino?
Akore: Iordiwakare.

101. Icare Domingo buture, du keje akore: Tarego Mata Azul tadawu boe ewogai, tarego aldeia kejewu boe ewogai, tarego Kieria Paru kejewu boe ewogai, torore boe kugure edure.
Icare eture mato, Sábado meriji. Imire iture mato meri rekodugodu tabo. Icare inudure woe tu... 
Du keje icare boere tudo pui ta... 
Egore: Itonaregedu, imedu, iorubodare, icare are ipagudugo!
Aki rugadu. Iaboe bokwa akujegajeje, aporugajeje, akire atugore awoigare amidodu tabo. Awurema karega. Icare amode braedo cedudo.
Icare amode braedo cebagudugo! Oinore egore ii.
Inagore: U! Ema rugadu.
Itaore boeto tu... boeto tu. 
Inagore: U! Ema rugadu. Inagore: Mare tabagudu kaba! Tamearudae pemegado! Tamearudae pega kaba!
Egore: U!

102. Icare barogwa kododure, du keje icare meriri kudure boe ewogai, boe etuwo Missa kae. Oinore ure woe marigudu. Boe jamedu jire Missare barogwa kododu tabo, maragodureuge etai.
Du icare iture. Iture toro baiporo kae. Ire iremo Igrajato jii. Ire ipujodo, ire iragojedo, ire imugudo tu... 
Itaiwore tu... ire iemaedo tu... inagore: Boe pagawu karegao. Bakaru reo. Pemo maragodae reo! Inagore. 

103. Icare cemago akedure, du keje icare meriri kudure pugeje, boe etuwo kuiada kuru kae.
A! Oinore boe eegarere!
Boe ekedure tu tu turuwobo meririji.
Itaiwore tu... ikedure ia roguji jamedu. Ikedure ia ruwobo meriri okwa ikureuji.

104. Padre akore: U! Itore kugure, imedumage kugure, ioga pegamage kugure, imuga pegamage kugure!
Akore: Tadu kaba pubiji, taedo rugadu nono jao.
Akore: Ia boe padure woe, boekorire ji, iordiware.
Aiwore ii tu je... Ure kuiada kuru rogu tugu iruwobo meriri to, mare ure rogu biegado tu je. Ukare okorawu, ure mak'inai.

105. Ca! Du keje icare ure turemo toro, aregodure mato tabo. Oinore upore. 
Akore: Ca! Ioguduba utugoba? Kakodiwu ia matadureu utugoba?
Boekare! Egore: Ca! Egore: Ca! Egore: Wo...! 
Ca! Ikodure toro kae toro. Inagore: Ca, padre, itugo, itugo reno.
Akore: Kodiba aroino ji?
Inagore: Padre, akado oinore (5x) ure turemo ino aroe kae, du kodire iroino ji.
Akore: A! Akore: Imire iroiwamode ai. Apega remawu nure. Akaora bokwa.

106. Inagore: Ia! ia! ia!
Du keje icare iture taci. Ikiarigodu tabo. Icare ikiarigodure, ipagudu koia. Itu nure toro iwai bogai toro. Itaregodure iwai kae meri brae etoiadoda. Ire iremo iwaito. 
A! Nonore egore ii: Nowu are pemegado kuiada, aroe, ere maku tapira morice.
U! Icare ikiarigodu kowodure rugadu! Kode, inure ituiagu.
Ire ewie. Iwadodure. Inagore: U! Kodire inagoino tagai...! Icare itumode!.
Inagore.

1. Icare boecodure gu, du keje icare ia iparedu aregodure kowaru apo. 
Cewu Piodudo. 
Akore: Itaregodu! Aroe kuru boi koiare iroino.
Inagore: Aroe kuru reo.
Akore: U! Ikudumode rugadu.
Icare kudure.
Inagore: Barogo kodu reo. Buke kodu, kare kodu reo.
Icare ure kowuje. Du tabore icare makore. Ure nowu okwa inodu Padre iegi. Akore akie, atuiagu toro, awu barogwato, aiagu awu akoreduje towuje.
Inagore: U! Icare inagore: U! Itumude rugadu.
Inagore: Kodiba akoino iwogai?
Akore: Iorudiwakare, du inodu tabo egore ikaiagu awie.
Ca! Inagore: U!

2. Icare iture. Ikodo jii... Itaregodure meri woe.
Egore: Atudo toro bogai.
Iture mato bogai mato. 
Rakojere je tu... aiwore itogi tu... Ure tugerado oino itae tu... ituiagu pudae.
Icare iture mato, ikodo jii mato ae.
Akore: Akaregodure?
Inagore: Itaregodu.
Akore: Jewudo pa?
Inagore: Jewudo mugu toro. 
Akore: Meriri kudumode du keje, ature mato jewudo apo tu tu tu je.
Akore: Ari oino (3x) Amagomode jiwu "Ave Maria", rekodajiwu "Pai Nosso", rekodajiwu "Ato de Contrição", rekodajiwu "Amar a Deus".
Inagore: U! Iordiwakare akoino jiboeji.
Du keje akore: Ardiwawo ji ma, aruduwo baruto, Aroe Eimejera butugugoduwo ai aro pegareu jamedu boeji.
Inagore: U! Boe jokodu.
Akore: Akiari kaba, aruduwo baruto.
Inagore: U!

3. Meri boe etaia keje iture mato "Ave Maria bogai", ari mito.
Iordiware Ave Marejai, du keje icare uture ia tabo pugeje. Ato de Contrição.
Iordiware ji. Okware ipiji pugeje.
Du keje "Pai Nosso". Nowure icare okwakare ipiji.
Du kejere "Amar a Deus sobre todas as coisas". Iordiware ji.
Du keje icare marogodugodure ii, tuwo itao pegodo, tuwo ikera maku nowudo ai.

4. U! Icare imedugodure.
Akore: Imedu, woere unudure woe.
Inagore: U!
Ukare ido boe ko. Ure pobo rogu boe beturogu tabo, amireu rogu tabo rugadure ure ikuno.
Meri rekodugodu tabo ure nowu boe butu rogu ikududo ce pugeje nowu amireu rogu tabo.
Care boe codure, ure ipá pemegado. Unure iwu kuga tada.
Ire inuduiagu, icare inudu puredugodure, du keje aregodure.
Bure akore pa pa pa. Kodo jii mato itae.
Akore: Imedu, imedu.
Inagokare. Ipagudu nure.

5. Du keje icare aregodure pugeje. Akore "Ave Maria... "
Oinore icare ipagudure pugeje. Inagore mako pegaie ure ii. Ire iregoduiagu. Itaiwore ji tu. Inagore: U! Icare umode iwido!
Kodo awuji woe... awu baiparu jamedu jire merure tumago tabo.
Icare aregodure mato pugeje, akore pugeje: Imedu! Imedu! Imedu!
Imagokare.
Akore pugeje.
Imagokare.
Du keje icare uture toro pugeje. 

6. Okware toro jii toro, du keje icare aregodure pugeje. 
Makore pugeje Ave Mariadogei pugeje.
Icare kodo kuri woe. Ure tuwuredo woje oino woje, iwure keje, ikuga puredu. 
Iedure ia ruwobo meriri roguji, iedure ia ipo roguji.
Makore, makore, unure ierare ji tumago tabo, du keje icare ure tawuje nowu meriri ruwobo rogu piji. Icare ure meriri rogu to ii "po" pobo tabo.
Ire itaora mekido "paci". Ure barigu itoiato, ure barigu iwure kae.
Boetoji ure barigu ieri kae, du keje itoiato, du keje iwure kae. 
Icare uture woje pugeje jii... 

7. Okware toro jii... Icare aregodure pugeje.
Woere ure tuwuredo woe itao keje. Ure pobo barigu jice iwure kae pugeje, ure barigu woe itoiato, ure barigu ie kae. Nonore icare ure barigu oino woje, oino woje.
Uture toro ipiji.
Jii... du keje kogoriga akogodure, kogorigadoge egogodure, egore: kogoriga...! ko goriga...! 
Inagore: Wo...! icare kogorigadoge egogodure! U!
Du keje icare aregodure pugeje.
Akore: Imedu!
Inagore: M!
Akore: Aedadure?
Inagore: U!
Akore: Amugudo! Awo akaimo, awo boe pegareu barigu apiji.
Ire imugudo rugadu "taci".
Ure sabão maku inai, ure cewu toalha mak'inai, iwo iwiri kidudo. Icare iture nowu pobo kae.
Icare ire itaimo tu... 
Icare itaimodu akedure, du keje icare iture mato. 
Rakojere nono nowu kuga keje tu... 
Ire nowu aroia mak'ai.
Akore: Ako rugadu ema.

8. Icare akore: Awu tugu ai, umodukare turugadu, mare metuwo tu ai.
Inagore: U!
Icare ire tugu ii.
Imugure nono tu... 
Ure imugudo nono woe awu igreja tada, presbitério tada.
Ure tugeragu Hostiaji, makore, makore, ure Kruca bu keje, du keje icare ure bowuje. 
Akore: Awu rogu kowuje.
Ire ko.
Du kejere boe etaregodure mato Missa kae. Etaiwore itae tu... 

9. Du kejere icare, Missa akedu keje, ure boe etudo.
Du keje icare ure itudo toro awuia boe eeda kae. 
Nowu iedaga aregodure, nowu imarugo aregodure.
Icare makore, makore jii je. Ure prato rogu bu ie kuda, du keje icare ure pobo redo woe itaeia joki, ure itao pegodo.
Nowu pobore ceredo nowu prato meririreu keje. Icare ere redo toro ruwobo meriri to pugeje.
Nonore icare ure aroia reko itao keje oino.

10. Akedure, du keje icare makore nowu aredu bogai pugeje.
Akore: Amagodo kuri inogwa rekodaji ieji.
Inagore: U!
Akore: Amago modukare kuri je, amode barigu, amugu modukare apo, amode akera ra piji.
Akore oino ji jamedu.
Icare ure nowu makore ieji ure iegi.
Akore: Ca, amagore kuri ieji. Ema rugadu, makore ikieji, nowu aredu makore kuri ikieji.
Ca, urugadu reno.

11. Du kejere makore toro awu Pao, Paje bataru boeji: Nowu boe etao pego kejewu bataruji, nowu boe ekera makudui puaidu kejewu bataruji.
U! Icare ure itao pegodo. Ure nowu boe egore Tiago ino jiwu iedo ii toreduje apo. Oreduje iere Maria Luiza. Icare ekedure ii.
Icare Padrere itao pegodo, ure pobo bu itaora keje, ure, ure ia aroia rogu kabi itao pegoji: unure itao kidudo nowu aroia rogu tabo. Icare akore: Ca. Icare akedure.

12. Icare akore: Akeragu ikeraji.
Ire ikeragu ieraji.
Icare akore: Akagodo: "Obrigado, Iogwa".
Icare inagore ino okwa kodaji. Inagore: Brigado, iogwa! Icare are itaru boe pegareu piji.
Akore: Akeragu apadrinho ieraji, akagodo: "Bênção", oino.
Icare inagore: U!
Inagore: Bênção, ipadrinho!
Akore: Oinono.
Akore: Awu amadrinhaji pugeje.
Icare inagore: Bênção, imadrinha!

13. Ca.! Icare cedure... Cedure toro bato.
Iwogwa ona nure ike boi koia.
Icare itaregodure bato. Ire ia ike pega rogu boe kowuje tu. 
Ca! Icare iwudugugodure. Inudure tu, jii je.
Icare iedadure. Itaiwore boeji tu... Inagore: Kajao! Boe kodo mai.
Icare inudure pugeje.

14. Icare iedadure. Iedadure Meriri kuduregodu iedadu keje.
Ire iragojedo ta... Iregodure poboto, ia pobo rogu kodure woe du kae.
Ire itaimo tu... ca. Icare iture.
Icare ikodo mato jii mato, padre bogai.
Akore: Akaregodure, imedu?
Inagore: U! Itaregodure.
Akore: Amode comungado pugeje?
Iordiwakare. Imearudaere aroe kugu jie akoino.
Inagore: U!
Icare iture toro, Igrejato. Imugure tu... 

15. Makore, uwadodure Pao bataruji, boe eerduwo, boe iegarewo
tuiamedu tabo baru tada.
Itaiwore tu... itaiwore tu... 
Icare akore: Mato.
Icare iture toro ae.
Akore: Cewu aroiaji.
Inagore: U!
Icare ure nowu Aroe Eimejera tugu iiagi.
Inagore: A! Awu jirade akoino! Icare iegarere.
Akore: U! Ca. Urugadu.

16. Akore: Atudo mato iwogai, akowagewo.
Inagore: U!
Iture bogai. Ure nowu ipanela kurido, ure okorawu awu pemegareu rogu boe tabo: kogorigadoge ekodu rogu, ju rogu, tomate, ure tugu to.
Akore: Icá. Ake rogu reo.
Akore: Iwiagodu kaba krui piji. Amode krui bu awugeje, akowagemode du keje, akowage akedu keje, anudu keje, aedadu keje, oino. Boe jameduji rugadu.

17. U! Iegarere...! 
Akore: Akaidumode aruduwo baruto, imagomodukare awogai pugeje. Akire icare atumode amearudae tabo Aroe Eimejera bure paru kae. Akaidumode awo kugaru itodudo, mare, imedu, akaba itodudo. Itodumode ma, aroiwa modukare ji awo biegado, awo akedudo. Unure ino rugadu. Oino. Imi imago akedu nure ai. Icare ire aerdiwado awara paruji; ire aerdiwado awara pegareuji.
Inagore: U! Ema rugadu, ema rugadu, ema rugadu!
U! du keje icare irore oinono akore iroiagu iiwoji.
Du inodure itaidudo awu Domingo aregoduwo kuri, kuri, kuri, kuri je ma, iwo Aroe Eimejera mugudo iwabo tada jii... boe jameduji.
Itaidure awu Santodoge eno meriwo kuri kuri je itaidu koia Paoji.
Nonore icare aregodure imearudure jiwu uiato kodi.
Mearutoru bokwareu aregodukare Aroe Eimejera ae, meartorureure aregodure Aroe Eimejera ae. Pemegareuge eegarere tuiamedu tabo Pao bure paru, pegareuge ere ino jamedu toro aidure jiboe keje, nowugerema, eegarekare; etoragudure, ekiarigodure nowu taidure jiboe keje. Awu Pao apowugerema, etoragudukare, eegare nure boe jamedu keje rugadu. Eke boikare ei, enogwagere taidure jiboe jameduji nono Pao apo.

1. Icare inagore: Icare imagurumode.
Padre César akore: U! Aroiwado, akado tu akododai, aemaedo tu ji. Amerumode Pao ie tabo. Umode aiwo aidugirido ameardaere bogaiboeji.

2. Akore: Inobadu kejeba akaregodumode?
Inagore: U! Iordiwakare, Padre, apaga rumode tu tu meri jameduji iwogai.
Akore: U! Akaregodumode aegare tabo rugadu.
Inagore: U! U! Ema rugadu, ema rugadu, ema rugadu!

3. Icare iture tooro, woje awu CioCio Iguruto tooro.
Ire itamudo tu... Ike boire ii. Mare ike bokwakare. Ike pae ekodure, ike iwe ekodure. Mare inogwarodaere bokware. Ikiarigodure bogai.
Icare ire ia apogo bito. Inagore: Iregoduwo awu apogo apo, cewu boe egore Gabriel, Gabriel, oino jiwu braedu bogai. Nowure o ju kuricigore, nowure o ju rore, nowure o ju kadurure, nowure o ju girorire. Icare iregodure bogai. Ire itugu nowu ino apogoji taci, ikodure apo ce... 
U! Nowu boe etawara padui Rokoeiao kajeje toro, nowu CioCio todu bukeje, ca. Boe jaere!
Akado tu... iregodui mato braedu bogai boi koia duji inogwarodae bogai!

4. Itaregodure ae. Ure iroi tuwogaidu pemegado rugadu.
Bure! Akore: M! m! Ure todomo nowu ino apogo kajeje tuku!
Akore: Kaboba jiba akaidure?
Inagore: Ju boi koiare iroino awogai.
Akore: U! Ino ju bokwa. Awu Marianore o jure. Jire imaragodure.
Inagore: U!
Akore: Mare, kajao!
Icare rekodure toro. Icare aregodure nowu ju tabo. Oinore ure!
U! Ju motudukare ii, ju boi koia. Ire itugu jameduji ta! Ikodo tabo ca...! Ikare itamudo.
Irore goro goro goro goro je. Irore cu cu cu cu.
U! Aerduia iroi ju tabo duji! Itaregodu mariguwo ma, iwo kodu marigudu! 

4. U! Nowu ju barogododu, pemegare rugadu.
Itaregodure, ire jorugo, ire barigu joruto. Ire nowu ike pae kodu, iwe kodu, ire ipo bu kajeje, ire rakojedo joruji. Kaguru pado kajeje cic cic cic cic. Kodu moture, kodu goredure!
Icare ire tawuje. Boekare. Iokuka. Ike boi pega jokodu nure ii rugadu.
Ire kowuje tu... E...! Icare inogwa amogodure. Ikuredure
Icare ikudure poboce,
Icare ire iwu tu... Ca! Du keje icare ire imugudo
Iwugerurure. Ire kare ewido biega tu je.
Du keje icare iture.

5. Ikodo ki toro, nowu CioCio Iguruto.
Boe moture! Ikodo woje, ikodo woje. Ire mito tu je. Ioku aidu koia boe moture. 
Icare iro pegagodure, itaidu koia. Icare ire joru tugu. Iordiwakare brae enoeie nowu moto ceduji. Iordiwakare brae ekorigodumode cei joru tugu nowu moto to duji... Du kodi iegarere iroi joru tabo duji. Boekimorema iradure imagu kuri nowu braedu ai.

6. Icare barogwa kododure. Ire buke bito. Boe kare! Ire ino buke biri ta, ire kagirido, ire tugu, iegare tabo.
Icare Meri ruture gu... je.
Du keje icare Braedu aregodure. U!! Unure baigatu udo nono nono borore tugajeje: Iceba baiga atu cidugoduwo ii.
Akore: Ioguduba ure joru tugu awu mototo?
Icare ia itonaregedu imedu, rico raire, akore: Inodowu koiare ure joru tugu. Mare maigodure aregodure, kodire jordiwakare boeji woe, du kodire roino joru tabo. Cegirema ceerdiware boeji woe, kodire cemodukare joru tugu awu mototo. Emarema jordiwa bokware, du kodire roino.
Icare nowu braedu akore: Tamagodo ji ukawo joru tugu pugeje. Jordiwakare kodi icare roino joru tabo, jordiwamode du tabore romode ino, ikidogodumode ji. Epa reo! (Ure tugera to tuwaigaji)
Akore: Ituwo.
Uture toro cebiji taci.

7. Icare imagore, inagore: Paduwo!
Icare cedure. Meri jetui woe du tabo, Meri puredugodui brae etaia kae du keje cedure mato. Cenure cegirimi mato Meruri bogai.
Cegodure jii... cere baado CioCio Iguru tada. Cenogwagere okwaboareuge ei, cere meiao borireu rawuje boecoji jamedu cegeje.
Icare cedure mato pugeje. Cedaregodure woe bato, meri rekodugodu tabo.

8. Icare iture mato Padre César bogai.
Inagore: Itaregodu! Mare itaregodu pemegakare.
Akore: Awiagodure krui piji kodi.
Inagore: Boro, iwiagodukare piji, du kodire ukare iwido.
Akore: U! Oino rugadu.
Icare ure padura rogu mak'inai, ure aroe rogu mak'inai, ure tapira kodu rogu bu tu keje. Urugadu.
Akore: Ica! Rogu tugu akeje.
Inagore: U!
Akore: Du keje ature mato.
Inagore: U!
Akore: Awo apujodo Pagimejeraji.
Inagore: U!
Akore: Uwo boe pemegareu maku akai.
Inagore: U!
Icare iture toro bato. 

9. Icare iture mato bogai pugeje.
Ure meriri kududo ti ti ti ti.
Icare ire iremo toro Igrejato jii... ire imugudo tu... 
Du keje icare makore nono, makore nono, makore, makore, makore... 
Icare ure akedudo.
Icare cedure bato.
Akore: Atudo mato barogwato pugeje. Barogwato Catecismomode.
Inagore: U! Ema rugadu.
Icare iture. 

10. Jii... barogwa kododure, ure meriri kududo pugeje.
Icare iture mato, ire iremo Igrejato pugeje.
Akore: Amugu kaba baiporo keje. Bope mugure baiporo keje.
Woere amugure.
Du keje imugure nono. Imugure nono jii oino rugadu. Itukare jice baiporo kae.
Akore: Amagodo Ave Mariaji tu tu tu je.
Mare ure iordiwado ji, Ave Maria, Ato de Contrição, Pai Nosso, Amara a Deus sobre todas as coisas.
Ca! Nowu kugure emugure itabo tu je. Icare awu okware, awu okware, mugure itabowugere pobe: Ave Maria, Pai Nosso reo. Awugere ewogware ipiji: Ato de Contrição okware ipiji, Amar a Deus sobre todas as coisas okware ipiji.

1. Du keje icare ia boe pegareu aregodure.
Boe egore, brae egore:
Braere boe ewido.
Ioguduba?
Cewu Upe Kana (Cláudio)
Kaiba?
Woje, Kujibo uta keje. Cewu boe egore, brae egore, Borá paru, ino jiboe bukeje.
U!
Egore: Brae enure petado, mare bogai rugadure eroino, aregoduwo nowu peta kae ma, tuwo bito nono du bogai.
Kocare, cenagore: I...! ceedui, cedaragudu tabo, cegiarigodu tabo, Kieria Paru keje, toro brae egore Córrego Fundo, ino jiboe paru keje.

2. Du keje icare uo aregodure mato bogai. Uo iere Aleixo, ie remawu Aokaidaga (Bokodori Eceraedu); nowu onaregedu Iwagududogedu Kujagureu (Cláudio).
Uo aregodure Guiratinga piji (Boe egore Aripo = Ari Upo) boe ebo.
Boe emagare. Etaregodure mato. Eragodure. Ere edo woe ia bai tada.
Icare itaregodure mato Kieria Paru piji. Ewogai. Ewogaire iroino.
Inagore: Itaregodure, inododure, ipadure boe kajeje, tawogai.
Egore: U! m! m!

3. Icare inagore: Taedu modukare woe. Tadumode jice Kieria Paru kae.
Nonore taroiwamode tameruwo.
Egore: U! Boe jokodu. Iregoduwo ia rito rogu bogai, iwo iwugedo.
Icare iture toro ebo. Ikodure boe ebo jii toro Kieria Paru kae.
Ire aroe enogwage parudo epa. Icare ereadodure iwiegai. Egore morie enogwareu iku upore bure tabo. Je jore poboto; karere okwa kowuje, ere cewu baiga atu okwa kowuje. Icare ere tugeragu ji. Ere pado pemegado. Mare, nonore ure, jerimagadure. Du koia ere tugu tu oino pobo okwai. Du kaere icare nowu uo utu uture toro, tuwure tabo; kodo jii toro bogai, ure pobo reko joki, jetu awaduwo tu tu tu je.
Icare arire oino pobe ma metuia bokware du keje icare jetu awadure.
Icare jordure cewu baiga atu oiaji. Akore: U! Piga kori koia karega bire: brae eidogodu nure ji. 
Ica du keje icare padumode apo, icare jeto awadure. 

4. Egore: Ako cedabo. Akire uiadure aki.
Inagore: U! Ema rugadu.
Du kodi icare cedure, ikiari inodu tabo. Nowudo kodure,
Kuri kodure jamedu.
Cegodo jii toro. Cebadure Pae eiao tada. Cenudure nono. Cege okwarue ere pobe. Cere ekowuje nono Pae Eiao tada.

5. Icare cewarudure pugeje. Cegodure jii... oinore Aije akore mato ceregodaji. U...! 
Icare ceburedugodure toro, nowu boe egore Jaruru ino jiboe to. Icare bubuture cei. Ire ikudawu aigo biri bu tu oino itao keje bubutuji.
Bubuture jii... barogwa kododu kae. Barogwa kododu tabore icare ure tugado.
Icare cedure... cegodo jii... cedaregodure nowu Jaruruto. Po motu nure!
Cere pagado kajeje.
Egore: Woere pamode pagado ia bukeo bogai, pawo pagado ia karo rogu bogai woe.
Egore: U! Boe jokodu.
A! Icare cedure toro boeto, ipo bogai, buke epace. Icare cedaregodo tabo.

6. Egore: Marigu, marigu!
Cerore taci, icai cedure kodi.
Egore: Nowu tori upo kejere pamode pagaredo nono poboto.
Egore: U!
Icare cere cedo pui.
Egore: Marigu, marigu, marigu!
Egore: Tamara tabo, pobo kododu, pobo kododu.
Itaiwore poboji tu... A! Pobo rore oino gu gu gu gu baruto.
Mare imearutorukare. Ire itaredo poboto rugadu.
Cegodo gu je, du kejere ere iogwarido. Egore: Wa! wa! wa! wa!
Icare itaiwore: epadure ewuge tabo pobo kajeje, dugu dugu dugu dugu.
Boe kimo rema poboe etawadu rabodu. Icare ere ewido. Ere iage ewarigu ikato, ere iage enogwa ikudo, tuwo tudugu ei.


7. Icare egore: Marigu, marigu!
Ere uwai coreu bito jamedu. Kurire. Butu nure buketo. Ema kaawadu nure. Boe eerubo nure nowu kace.
Icare cedure, cedo mitogodu duru duru puregodaji icai cedure du tabo.
Cedaregodure ceeda rogu kae. Icare cere kamo towuje, cere epeguru ta, cere ewu kamoji.
I! Ekaguru akore joruto psiu! psiu!
Icare cere ekodudo, cere ewu coboje ia kamoreu keje.
Icare cenudure, cenudure jii, ceguredu rogu tabo.
Du keje icare ceedadure, du keje ia imedu akore: Taedadudo! Barogwa kododu! Taerduwo pobo kododuji! Paregoduwo pobo koda piji.
Icare ceregodure: Marigu, marigu, marigu! Toro boe ao kae!
Icare cere jorugo toro tu... Icare barogwa kododure ja tuku.


8. Icare cedure, cewarudure rugadu.
Cegodo jii... toro, cedaregodure ia brae etae, nowu Areado kae, boe egore Jaruru Biegareu. Ia brae eeda, awu tori kuieje epage. Ekudae, enore epage emugure etada tu tu, awu eke epage, emugure tu tu etada. 
Icare ia eimejera cenogwamagudure ji, cenagore: Amode akogududo cedabo. Amode ia ako bai rogu maku cenai, cenuduwo tada.
Akore: U! Imode maku. Mare tamode ia karo bito ikeje jamedu.
Akore: Kare kuricigore woe, oecereuge ekuricigore woe.
Inagore: U! Marigu, marigu!
Cegodo jii nowu bai kae. U! Bai motureu! Ukare mi. Ukare paru mi. Tadare ceedure, cere cege pemegado tu... 
Boe emaguru tabo, boe emeru tabo, boe enogwage rogu kiogakare. Mare bo ere ko rugadu, boe eegarere.
Cege "armoço" rogu tu "parina" kudu rogu. Cere "açuca" rogu tugu to, du rogure cere kowuje. Ceegarere.
Cenagore: Pamode karo bito du keje, pamode "parina" kugudo pago kare ekaguruto, ekato, pageje. Cenagore, cenogwarire.


9. Care cedure. Cenagore: Marigu!
Pobo kogure tu cewure paru gajeje. Du inodu tabo, oinore kare eno pobo tore, nowu pobo bokwa inoduji!
Egore: Tabemegado! Akaiwodo! Kare ere pobodo oino pudui.
U! Ema rugadu, ema rugadu!
Egore: Buke bu! Buke bu! Buke bu!
Woere tare buke bu woe!
Icare ere buke bu nono taci.
Egore: Tagaba taberegadudo! Kare kuricigo.
Ere tugana to poboto tbr! tbr tbr!

10. Egore: Taiodo ewugeje, taiodo ewugeje.
Ere tuwu pobo keje ptr!
Egore: Icá!
Ere buke jado ewugeje. Ere buke okwa to pui... 'pao'!
Ere okwa megido, megido, megido.
Ca! Tarego mato buke oto kae! Pawo pamugudo ewugeje pobo piji, woje boe ki kae.
A! Icare ere tumugudo ewugeje woje pobo piji, boe ki kae.
Icare ere ewido. Ere ipo to etaoraji pa pa pa!
Ere etagedudo ta!
Egore: Tagado kodudu bogai.
Icare eregodo kodudu bogai. Du jeture woewuge ere jorugo. Ere tuie kudure jiwuge epeguru tawuje, ewodo rawuje, tuwo eragojedo joruji tugeje, tuduruwo emoduduji.

11. Egore: Marigu, Marigu! Tamara tabo tagogwa redo tage roguji, ikudu mariguwo "piga" kuruce.
Icare ere enogwa tugu, ere kodudu tugu enogwato.
Icare cedure ebo. Cenagore m! m! emodudu koia.
Icare cedaregodure ia boe eke ja bai kae. Nowu korireu mugure.
Nowu braedu akore: A! Peixe!
Cenagore: U! Peixe.
Akore: U! Kudua! Kudua, "compadre"!
Cenagore: Ceboere! Inoba akore?
Nowu akoinodu ure tori butudo iiagi. Boce kodire iwudukare imearudui "piga" akaru jitu keje.

12. Inagore: Marigu, paduwo! Marigu, paduwo!
Ire ikeragu ia meriri kuruji ta!
Ire ito mugudo je tadawu keje ta! 
Ire ietowubo tabo baruto "tobea tobea tobea".
Ie biri kodo puae gu gu gu pi tuku.
Icare inogwa rore piji ta!
Inagore: Ps...! Ceboere! Iwogwa jokodumode!
Inagore: Marigu, paduwo! Marigu, paduwo! Icare inogwa amogodure!
Inagore: Paguduwo boe kuruce, kare ekuruce.
Egore: U! Marigu, marigu, marigu. Pawo "parina" pegodo pageje. Pawo boe kaguru tugu "parina" to pugeje.
Egore: U! Marigu, marigu, marigu!.

13. Cerore ta... cedui bato kodi, ceeda rogu kae, cewu braedu uwai kae.
Cedaregodure. Cere jorugo ta! Cere nowu kare epeguru ta, cere kado ta ta, cere tugu to, ceegare tabo.
Icare cere tawuje, cenogwagere; cere "parina" tugu boe ekuruto,
Cere bu karo kodu keje. Ceegarere.
Cegudu kurire, mare jetukare cei.
Icare egore: Barogwato padumode pugeje.
Inagore: U!
Egore: Pagaregodumode Tesouro kae meri rekodugodu tabo.

14. Icare cedure. Cere awu amireu boe aru cewo reko cegeje, cewo kowuje awara keje. Mare nowu "piga", cekare aru pugeje.
Cegodo jii... cedaregodure nowu Tesouro kae, meri rekodugodu tabo.
Ire ia ike karo rogu tugu. Ire ike "parina" rogu bu keje.
Inagore: Tarego toro bakurireuto, tagado toro pagimejera (braedu) bogai.
Egore: U!
Eture toro. Icare ire ike rogu ko, woe eiageje.
Du keje icare etaregodure mato. Egore: Marigu (2x) ure ia bai
maku pagai. Mugure toro pobo okwai. Mugu puredu jokodukere poboji, mare puredure poboji. Awu Kugubo paru keje.

15. Icare cedure. Cerore duru ru ru puregodaji.
Brae egore: O! Bororo! O! Índio!, O! Bugre! O! Bugra!
Eegu korao akore: O! Bugre! O! ladrão! Vá embora! Vá embora!
Cenogwari nure nowu koraoji.


16. Icare cere ceremo nowu baito.
Cenagore: Woere ipadumode! Woere ipadumode!
Cenagore: U! Akire apa pemegare, imirema, ipa rogu pegare.
Boe eiakore, boe eiakore.
Cenudure nono. Cebadure nono.
Barogwa kododure. Icare inojagodure, inagore: je je je je... 
Barogwa kododure! Pawo pobo paru kado.

17. Icare cere paru kado, cere buke bu. Ia kare eiore iwugeto ta!
Inagore: Ceboere! Orari rabodu. Oinore ure!
Ire bito. Mito tu je. Ire boe bu toru kajeje taci!
Inagore: Ikuduwo awu aora kuru roguce.
Ca! Ire aora kado piji ikeje, ikuduwo aora kuru roguce.
Icare iture toro apo. Ikodo apo jii... 
Ia braedu akore: O! Compadre.
Inagore: Ko!
Akore: Mé cá.
Inagore: U!
Ikodo toro ae.
Akore: Itaidure awu ako karoji. Inoba are morido?
Inagore: U! Ire morido 300.
Akore: A! Compadre! Ce ta bravo, né? compadre.
Inagore: Boro, "Compadre", ikorigodukare.
Icare ure tugeragu ji, ure akiró mak'inai. Ure udo imago reore rugadu.
Akore: Ameru pemegado.
Arokaba amedage erore.
Akudu kaba "piga" kuruce.
Akaba akeragu aremei.
Inagore: A! Iromodukare ino!

18. Icare iture. Ire ikirimi paibagi. Ikodo jice ia awara uai mugu kae. Itaiwore itododai: Oinore imedage erore tuwarudu tabo.
Inagore: A! Taduradu ipiji!
Egore: Boro! Cemode cedamudo tu tawogai, awu "rua" jii jice.
Inagore: U!
Du kodi icare ire imeru rakado. Itaregodure toro inoroe rogu kae.Ire itugu ji. 
Inagore: Marigu, paduwo!
Ire itugu inoroeji. Iture toooro, brae ewororoji.
Inagore: Tagado tu tu tu toro ewogai.
Akore: U! Emagere eedure oino toro ia bai keje.
Ca! Ikodo toro etae jii... Itaregodure etae.
Oinore ere togwage tabo nowu "piga" kuruce!

19. Ikodure etae kuri... 
Egore: Akaregodure?
Inagore: U! Itaregodu.
Egore: Orari jire awuge erore oino. Oinore erore: Epeagobore co!
Inagore: Ica! Boe kado ji. Ire buke jado oino tu... Du keje icare jore iwugeto "Krai". Ire buke okwa to pui "pa". Ire imugudo keje pobo piji boe ki kae. Ire bito. Ire orari bito
Du keje icare ire iwuge bu pugeje. Ia karo jore iwugeto ta! Ire buke okwa bu keje. Icare ire tawuje. Oecereu rabodu. Ire bito.

20. Inagore: Ica, ituwo tagododai.
Egore: Toro, toro, toro. Amugudo tu cedogi ia po uia mugu keje.
Iture toro etododai. Ire cewu ino orari maku ia braedu ai.
Cewu oecereure ikare brae eerdudo ji, itaidure iwo kowuje kodi.
Icare ire jorugo, ire pemegado, ire tugu.
Imugure tu... A! Bubuture. Ire ikudawu aigo biri bu itaogeje tu... je, nowu bubutuji.
Du joru bitukare. I "panera" beregodure to to to to.
Icare ire tawuje. Ire kowuje tu je.

21. Du keje ia braedu aregodure, akore: Ia aroe rogu bogaire iroino ikeje.'
Icare inogudure apo.
Mare ike kuricigore: Ike "parina" re, ike aroere, ike "padura"re,
mare ike brae eno amireure. Du kodire ire inogududo apo rugadu.
Ire cewu ike aroe jamedu mak'ai tu je.
Nowu ike aroe "lata" re mito tabo.
Cewu brae e "rata' kurireu, emare okorobadure tabo, nowu aroe tabo, dure ire mak'ai.
Inagore: Emareo! Ake rogu reo! Inagore ji.
Icare akore: U! Awu Pao Pemo umode tugera braredo ai.
Inagore: Ema rugadu, ema rugadu, ema rugadu! Oinono.
Icare uture toro tabo.

22. Du keje icare etaregodure mato itae. Ere nowu kare ewido rugadu.
Egore: Pawugeruru modukare pugeje.
Egore: Paduwo jii, jice jewu "cidade" kae.
Egore: Barogwato pawugeruru mode page rogu bogai.
Inagore: U!
Icare cedure. Cegodo jii... Cere pagado nowu Cibae Eiao kajeje tai, tai. Icare cedaregodure ia brae ewororo kae. Moture!
Cere cewuredo tu. Icare emagore toro, nowu brae eimejeraji.
Akore: Jewu bai tadare taedure.
Akore: Mare taedu tugudo. Brae eiwogumode tai. "Gariperodoge" epemega jokodukare. Emode tugeragu tai.
Inagore: U! Ema rugadu!

23. Icare cedure. Cemeru nure kare etae, cewo kare emagu nono brae etae.
Icare cegodo jii... toro ceibagi. Cere cedaredo poboto.
U! Oecereuge emaga remawu nure!
Icare cere ewido, cere ewido!
Ere apu bito. Butu nure poboto co! Icare ere bito.
Cenagore: U! Pawo biado, pagewo awu roguce. Icare cere tugu cebogora jawuto .
Krai! Cere upodo apo bai, bai. Icare cere ia cegudawu aroia kana upodo apo pugeje.
Ca! Inagore: Awure icare pagemode ema.

24. Ca. Icare cedure. Cegodure, cegodure, cegodure, ceiore nowu brae eto.
A! Oinore egore tuiegare tabo! Icare cere emagu etai.
A! Icare ere etagedudo ta! Nono. I! Icare cegedu okorire diieroji Nono.
Icare inagore: Pabadumode mito tu woe. Borogwato icare padumode pugeje.
Egore: U! U!

25. Barogwatore icare cedure pugeje, cegodure... Nowure icare boe raire. Cegodure... boecodure cei tu... cegodui ia braedu o "Tapera" kae.
Cenagore: Pabaduwo tu woe..
Icare cere nowu braedu uwai ipo kowu ceeruce.
Icare boe awadugodure.
Icare inagore: Taedadudo! Taedadudo! Paduwo pugeje.
Egore: U! Boe jokodu.

26. Cerore taci, cai cedure pugeje kodi, boecoji. 
Cegodo jii... Cedaregodure nowu aldeia kae, Amige Eliao kae, boecoji.
Cere jorugo tu... ia boe eno jipa keje.
Inagore: Wo...! Boe eno jipare! Wo...! M!
Du keje icare boe awadugodure. Du keje icare cedure pugeje.
Cenagore: Marigu pugeje! Marigu pugueje! Pagaregodu mariguwo Kai-Kaito.

27. Cedaregodure toro boecoji pugeje. Du keje icare cemedage eedure nono.
Egore: M! m! m!
Inagore: Tamugudo, tamugudo! Barogwa kododu, barogwa kododu!
Egore: U! 
Egore: Icare pamode pagera kabi ji woe pugeje.
Egore: U!
Icare eture ia kuruga rogu kae. Icare ere kiwuje, ere nowu kodo jado.
Icare ere kabi. Icare eerdure nowu baiga atu oiaji: Jore kama oino ao baruto, aregodure woe je piji.
A! Nono icare awubowu jamedu okware.
Ere nowu awubowu tugu kodoto pugeje. Ere kogudo.

28. Icare cedure apo. Cegodo apo jii... Nonogo Ikaguruto.
Icare cedaregodure Nonogo jaoto. Cere cedaimo.
Cenagore: Pawo pagaimo, icare paburedugodu begare.
Care cedure pugeje.
Aije akore mato: Um! Um! um!
Inagore: Tamugudo tawugeje! 
Cedaregodure toro bato, Meri jeture woe tabo: Meri puredugodure brae etaia kae du tabo.
Itaiwore tu... Nowu boe eeda rogu kurikare. Boe ewororo rogu kurikare.
Boe ewaimanagejewu rogu pega pega tu je. Apido ai rogu.
Cedure woe tu... ia bai pega pega rogu tada tu..
U! Kocare boe pegare!

29. Icare cedure pugeje Tori Paru kae. Nonore icare boere turugadu. Boe ewai ure turugadu. Boe ewororo ure turugadu.
Nonore Boe ere kiogo bu jodo aorato.
Aije aregodure. Kodo mato Boe etae jii... mato.
Eridure togi toro. Ere roiwado, ere jordiwado, egore: awuji, awuji.
Icare etaregodure apo tu... mugumodewo kae (aije muga kae) U! Jekarere taregoduji tumuga kae, du tabo akore: br! br! br...! 
Aku akiwa rogu jekarere jamedu, akore: ps! ps! ps!
Icare badojeba ure turagojedo Roia Kurireu tabo, aregodu keje.
Oinore akore ji, akore ji... ure akedudo 'taci'!
Du keje ure paruiado.
Ure paruiado du akedu keje, ure "Cibae Tawadu" ure pemegado pugeje.
Ure nowu akedudo, du keje ure "Kiege Barege" epemegado pugeje, jii barogwa kododu kae. Akedure rugadu taci.

30. Nono, ere mugudo bai tada.
Ca! Eragodure uke joki, ere iro bu uke joki. Akedure, icare ere paruia pemegado pugeje (Marenaruie).
Du keje icare ere ika akodo uke tabo, baito. Ure ciemagu jugu jugu jugu, tuge kae. Ure tugeragu ji. Ere iogwarido ji: Wo...! 
Ure mugudo tu... Ure kowuje. Ere ika akodo ji pugeje, cewu ui kowuje duji, kuiada kuru koduji. 
(Ire ikeragu ji, ire imugudo, ire kowuje. Imire uiadure imi du kodi).
Icare ure tudaria maku tuo ai (Uore Aokaidaga rema, uo remawu).
Akore: No... no no hu... hu... hu...!
Icare egore: Ica, tarago.
Egore: M! m! Marigu!
Icare ere ika akodo pugeje jii toro uo uwai kae.


31. Icare eragodure, egore: Meririreno tuiaieice tujebacewu tuwaruboro Arireu okwa iekorireno.
Ca! Ere nowu roia akedudo, du keje icare ere aroe etudo.
Egore: Taiodo ewugeje, iwo itaimo, ikugudugodu boeru koia.
Egore: U! Marigu! 
Egore: M...! M...! Wao...! Wao...! 

32. Meri rekodu tabore icare ere tugera bu Mano uwagedu ao keje.
Ere tugera bu Ecerae etao keje. Egore: Ps! Akagogo.
Ino Ecerae eiameduji.
Ere tugera bu Buturegadu (uwagudu) ao keje,
Egore: Tamigi... (2x).
U... ... ..(4x) m! m! m!
Egore: Tamigi... .(2x) 
Io... ... ... (4x) m! m! m!
Egore: go go, go go, go go, go.
Aroe Moriboe
Egore: m! m! m!
Cuku cuku (20x) 
m! m! m!
Aroe Jakomea.
Egore: m! m! m!
Cuku cuku cuku (20x). m! m! m!
Aroe Tugodoge (Taqüarinhas)
Egore: Gu... Gu... Gu... Gu... 
Aroe Kuiada
Egore: Ere re re re re (4x)
Ere re re re re (4x)
Aroe Kuiade
Egore: m! m! m!
Gae... gae... .gae... 
Gae... gae... gae gae 'm! m! m!
Aroe Nabure 
Egore: m! m! m! cuku cuku cuku (20x) m! m! m!
Aroe Aroecebadoge.
Egore: wi wi wi wi wi!
Aroe Kurugugoe. 
Egore: m! m! m! m! m! m!
Aroe Odoge. 
Egore: Kae gr... ()
Aroe Tubore.
Egore: m! m! m! gr... kae...! (3x)
Aroe Koge Jerigiare 
Egore: Cuku cuku (20x).m! m! m!
Aroe Koge Bakororo e Aroe Koge Kujagureu. 
Egore: Bu... bu... bu... 
Ia akore: Bu... ri, bu... ri!
Aroe Adugodoge, Aroe Adugo Meri. 
Egore: Ao...! br...! (4x)
Aroe Adugo Oro. 
Aroe ere ciemagu cuku cuku cuku
Egore: M...! m...! m...! m...! 
Aroe Okoge, Aroe Okoge Cibaiari, Aroe Okoge Kigadureu, Aroe Okoge Eimejera. Aroe Koge Aredu. 
Du keje eiamedu boe. Emagore.
Ia akore: M! m! m! Cuku cuku cuku M! m...! 
Aroe Iturawore. 
Ia akore: M! m! m! Cuku cuku cuku M! m...! 
Aroe Bokodori Coreu, Bokodori Kujagureu. 
Ia akore: M! m! m!
Ha! Ga'' ga'' ga''
M! m! m! Cuku cuku cuku!
Ga! m...! 
Aroe Bae 
Ia akore: M! m! m! Cuku M! m!
Aroe Okoge Corerugue. 
Ia akore: Ka'' ga''ga''ga'' (3x)
Aroe Joware Bakarae 
Ia akore: Ga'' Ga'' ga'' ga'' (2x) M1 m!
Aroe Kagae. 

33. Icare Aroe akedure.
Icare Aije ako aregodure (Kaigu ure akodo). Okiwa ako aregodure.

34. Icare ere parudo.
Akedure du keje ere "Bure Tawadu" to pugeje.
Akedure du keje, ere bapo rogu reko "Aije Paruji".
Akedure du kejere icare ere "Jokurega" towuje pugeje.
Akedure du keje, ere "Cibae Tawadu" towuje.
Akedure du keje ere "Aroe Enogwari" towuje.
Aroe enogwari akedure, ere nowu "Aroe Maiwu" rerudo.
Ere nowu Aroe Maiwu rerudo du akedu keje, eregodure apo Aije ae.
Akedure du keje icare Aroe eregodure apo (Aije apo) Bororo kae.

35. Icare ere etudo, du keje icare ere "Marenaruie" pemegado pugeje.
Marenaruie akedure du keje ere "Aroe Enogwari" pemegado pugeje.
Du keje icare ere "Roia Mugureu boecojiwu" pemegado pugeje.
Akedure du keje ere "Roia Inoro" pemegado pugeje.
Akedure du keje ere "Aroe Ekeroia" pemegado pugeje
Akedure du keje ere "Kiege Barege" epemegado pugeje.
Akedure du keje ere "Ekureuge" pemegado pugeje.
Akedure du keje ere "Roia Kurireu Koborigodu" pemegado pugeje.
Akedure du keje ere "Aroe Enogwari" pemegado pugeje.
Akedure du keje ere "Roia Mugureu Merijiwu" pemegado pugeje.
Akedure du keje ere "Ecewu Aroe Maiwu Kududodu" pemegado pugeje.
Akedure du keje ere "Cibae Tawadu" pemegado pugeje.
Akedure du keje ere "Tuguo" pemegado pugeje.
Akedure du keje ere "Roia Kurireu" pemegado pugeje.
Akedure du keje ere "Juredoge" epemegado pugeje.
Akedure du keje ere "Kiege Barege Kurireuge" Epamegado pugeje.
Akedu keje, ere ' boe eture aroebo poboto tabowu juredoge' ere epemegado pugeje.
Akedure du keje ere "Aroe enogwage" parudo.


36. Akedure du keje icare boecodure, du tabore icare ewadodure.
Egore: Imedumage, itore, iorubodarege, inodowuge, icare imagurumode iemaru paga tabo tu je. Wojere ikodumode. Itaregodumode butao oto butu tabo. Egore.
Etaregodumode adugo biri tabo, nabure apo, kudoro apo, aroeceba, kuruguga, okwa, rie, ipo cereu, kugu, tagogo apo. Etaregodumode apo, icare emode ewureagurudo
Oino. Oinore Boe erore, Boe egore. Mare nowu roinowuge eimore nonogo, eimore kidoguru, eimorigogure.


37. Icare cedure apo. Cegodo apo jii... nowu kuruga kae.
Cere mugudo nowu, nowu kuruga tada. Cere nowu boeburireboe kado ta... cere jado. Cere nowu kodo me: jodo oinono toro kuda.
Akore: kurururu.
Akedure du keje icare akogodure, akore: pr... pr... pr... 
Uture Itabore bogai.
Oinore ure. Boe ere pu tugu kurugato. Uture Bakororo bogaiwuge eture toro Bakororo bogai. eiaruru kodu awadure toro Bakororo bogai. Boe ewiapaga awadure etui toro duji.
Uture Itobore bogaiwuge, boe ewiapaga awadure etui toro duji.
Cere ipo raicigore bure tugu nono nowu cere tugu pobo towo keje.
Du keje icare cedure, cegodo jii toro bato. Cegudure akogo kuru roguce.

Boe eedu jaegirire woje tugodureu boe keje. 
Icare boe ewire, boe ere pu ra kujagudo, pu ra pemegado. Du kejere icare Boe ewarudure nowu tuwobe ra tabo, jaro tabo, puredu tu ji karega, jaegiri. Cibaiari bogai, Kuogori bogai.
Boe eno baadodu makaguragare du tabore boe etaregodure nowu tuwobe ra rogu tabo, jaro tabo, nowu Cibaiari kae, nowu Kuogori kae. Aidure Cibaiari jiwuge ere tuwobe eiaro mugudo Cibaiari tada. Aidure Kuogori jiwuge ere tuwobe eiaro mugudo Kuogori tada. Ca... du kejere icare ere tugirimi. Du kejere icare ere taodo adugo bogai, aigo bogai, aipoboreu bogai, rie bogai, ipocereu bogai, ratugeru bogai, merirogu bogai,
Kugu bogai, tagogo bogai, bi bogai, tugodaga bogai, coi bogai.
Oinore ere pu morido emaboere 
Oinore boe ere tugiarigodu akedudo taboboere. Nowu inodu rogu boe kejere boe ekiarigodu akedure. 

1. Inagore: Icare itumode pugeje toro Guiratinga kae.
Inagore: U! Itore, iorubodarege, icare itumode. Mare iragojemode biegatu woe Guiratinga keje, iwo ia boe rogu boe ikeragu awara epace. Iwo rogu ko tu tu tu awaraji.
Icare cedure.

2. Du kejere icare itonaregedu akagodo ji taregoduwo.
Boecore nono Guiratinga keje du keje icare aregodure.
Aregodure, icare ire okwagedo tapira mokuro kuruji. Mare nowu imaragodure aiwu braedu tapiradoge emoguro kuru nure ai rugadu. du kodire iroino ji.
Kocare ire iiagu rogu bito.
Icare ukare togwagirido jiwu merire pobe puibiji. 

3. Du kejere icare Bakuri (Atílio) aregodure awu Meruri piji toro imarido tabo.
Aregodure, inagore: Mato! Pagonaregedu rogu aregodure. Aredu rogure ema.
Akore: U! Icare akodumode cedabo.
Inagore: U! Kodiba? Inure ie kurido tagaregoduji, ikoduwo akabo.
Rogu pega kuricigore.
Akore: Inoba boere ji?
Inagore: Kuri rogure pegare.
Akore: A! Are ao pegodo?
Inagore: Boro! Ikare ao pegodo.
Akore: Aró...! Ao pegodo! Rogu pega nure!
Inagore: U!

4. Icare iregodure toro Pe. João (Durure) ae.
Akore: U! Caitado!
Akore: Tarego Dotô Sidoro bogai.
Akore: Kiarimode du keje, imire imode ao pegodo.
Inagore: Bakuri, arego bogai.
Akore: U!
Rekodo bogai. Aregodure mato. Akore: paduiagu toro. Kiarikare.


5. Cedaregodure ae. Ure tugeragu ji. Akore: O! Mulher! Dá este remédio, ele é bom para ela.
Itaiwore tu... Bi nure kodi karega.
Nowu compadre doutor oreduje akore: O! Coitada! Akore: Vamos (3x).
Inagore: U!
Ure turemo ia tuwaito. Ure tugeragu jorubo kuruji, (agulhai), ure bu oino i ra keje. Ure agulha bu pera rogu kajeje je... 
Ure uragodudo, akore: 'E... 'e... 'e...!
U! Ikiarigodure!
Icare ure tugera ra piji, akore: Icá, meri rekodu tabo ature mato apo pugeje.
Inagore: U!

6. Icare iture apo. Ire aroia rogu upodo apo. Icare itaregodure iwai kae.
Bakuri aregodure, akore: Cedu nure. Aroiwado.
Inagore: U! Iroiwamode.
Icare ire ikera pemegado inoroe rogu boeji, ike rogu boeji. Icare iture.

7. Ikodo jii.. Ikedure oino ji, ikodui goro goro goro.
Itaregodure Kai-Kaito. Icare cere pagado kajeje ta... du kejere icare ure togwagirido.
Cegodo jii... cere baado, meri rekodugodu tabo.
Itaiwore: Ure togwagirido.
Inagore: Ema rugadu, ema rugadu, ema rugadu!
Icare barogwa kododure. Cedure pugeje jii... cedaregodure Amige Eiaoto.
Cegodo jii... cedaregodure Tesouro kae. Cegodo jii... Cedaregodure Areiado kae. Cegodo jii... Jaruruto.
Cewire cege boi koia. Cege boire cei.

8. Icare cedo kare etae. Cegedo amare karei.
Oecereuge etawadu.
Icare cere ia rogu kowu cegeje tu... icare cere ko.
Du kejere icare imarido aregodure. Cere cewu kare ewarigu imaridoto.
Cerore ta... Cai cedure kodi.

9. Cegodo jii... cere baado Pae Eiao okwai. Ceregodure toro to kare ewogai. U! Oinore oecereugere tu tu.
Icare cere cedaredo eto kuri 'cuku'.
Akore: Arego mato, arego mato!
Inagore: U!
Akore: Buke! Buke!
Icare ure bito. Ka awadure tu je. Ire peguru tawuje tu... 
Icare cedure. Cedure jii toro ceda kae. 
Cere jorugo ta... cere nowu buke peguru, aka, cere tugu tu... cegeje. Cewu karere cere ekido.
Inagore: Tarego buke bogai. Ka biega karegure.
Egore: A! Itaidukare!
Inagore: Imire iregodumode bogai, mare barogwato.
Icare iture bogai. Ikodo jii ae. Ire itugu ji ta... Ikodo apo jii... Itaregodure apo. Ire barigu kuri 'tuku'. Ire bowuje oiagi pa, ire mega bu oino nowu imarido me keje. Ire mega awubowu bu oino me awubowu keje. Ica, akado!: oinore kare.
Icare cedure. Cegodo jii... cedaregodure woe Merurito. Cedaregodure boecoji.

1. Barogwa kododure, icare iture woje pugeje. Iture iwure tabo woje, Providência kae, iedaga bogai, imarugo bogai, eerduwo cewu Helenaji. Pitorire oino tu... 
Icare itaregodure toro iedaga ae, imarugo ae.
Ca! Icare ire itamudo tu... 
Icare itaidure iwo iedo.
Icare inagore: Iedaga, icare akegodure ii iwo aredu rogu iedo.
Akore: U! Marigu paduwo.
Icare cedure. Cegodo jii... cedaregodure meri pagaia keje Kieria paru kae.

2. Nowu ceroino bogaiwu boe eimejera iere Tiago. Emare mugure toro Kieria paru keje.
Icare imagore ji.
Inagore: Awogaire iroino. Icare akegodure ii awu itonaregedu rogu kodi.
Akore: A! U! Kado! Iwiagodu nure. Du kodi icare akaregodure oino akaobiji. Du kodi icare imagokare oino awogai. Du kodi icare pakare iedo marigudu.
Akore: U! nowu akonaregedu puredugodu rumode mato.
Akore: Boe kuru boi koiare ire reko toro okwaboareuge etae.
Inagore: U!
Icare aregodure okwaboareuge ebo.
Inagore: Itaregodu!
Akore: U! Akaregodu rabodu!
Akore: Akudu pemegado okwaboareu kuruce.
Inagore: U! Ekuru kurido!
Icare inagore: Akegodu nure ii awu aragoji.
Akore: U! Ema rugadu. Kode, amode aeku bu tu toro ia tagie bogai awo bu keje.

3. Icare Bentinho akore: U! Boe bokwaka.
Akore: Pagie Buke, Apogo, Juko, Pai, Iwe.
Inagore: U! Ema rugadu!
Icare meri rekodure, care ire kujagudo, ire nowu pitori rogu kujagudo, pemegado.
Icare ure ie rogu pemegado.
Akore: Iemode Paiwe Egiri
Akore: Iemode Kugoe Egiri.
Akore: Iemode Kaidagaredo.
Inagore Tiagoji: Bu bapera keje.
Akore: U! Ema rugadu. 
Icare ure bu bapera keje.

4. Ire kiogoaro bu keje, nowu bapera keje. Icare cere bu baku keje.
Icare Bentinho uragodure. Ca. Du keje icare ure maku Joku Joru ai (Iw.)
Akore: 'm... no no hu..hu hu...!
Akore: Ica! Akire akanagodure paragoji.
Icare ere baku maku inai. Icare ikimadure apo. Inagore: No... no no hu... hu hu... 


5. Ca! Icare boecodure, du keje icare Bentinho uwadodure:
U! Kodire inagoino tagae, taragoduwo irago ie paruji.
Ocagodure tuiegare tabo, cai turagodumode duji.
Icare uragodure. Uragodure boetojiwu uiedaga Bentinho (Aigo Kurirepa).
Uragodure rekodajiwu, finado João Garimpeiro (Joku Joru).
Uragodure rekodajiwu, finado Tiago (Toiaga Kuri).
Rekodajiwu, iedaga Vito (Araru Kurireu).
Rekodajiwu, imi (Okogere).
Roia Umanareu awadu jii barogawa kododu kae.
Barogwa kododu keje, "Kiege Barege" kodure.
Rekodaji "Bakororo Ika".
Rekodaji "Kidoguru Para", du tonajire kidoguru tugodure to, kiogoagiri tugodure to. Ucarugomage ere kiogoagiri tugu to.

6. Du akedu keje, uiedaga Bentinho ure iedo.
Ure tugeragu ji, ure aogado baruto, akore:
TAWIAPAGADO MATO IRAGO PEGA IE ROGUJI, IE ROGUJI!
IRAGO PEGA JIRE TAGAGORE PAIWE EGIRI, OINO, PAIWE EGIRI, OINO!
AWU TAERUBODAREDO, AWU TAGAREDO URUGUREUDO,
AWU TAERUBODARE, AWU TAGARE TUGURE ETUO
ENOROGUBUGU, ENOROGUBUGU...! 
Icare Boe ere iogowarido: Wa...! 

7. Icare Bentinho uragodure pugeje, akore:
Meriri kaiare Bakororo
Okoge kaiare Bakororo
Cibaio kaiare Bakororo
Kuoko kaiare Bakororo
Juruci kaiare Bakororo
Icare akore pugeje: (Ipare ewugojewu Roia Gigudu)

Oie Bakororo akowo ipare ewure rerudo
Oie Bakororo akowo ipare ewaga rerudo
Oie Bakororo akowo ipare enogwa rerudo 
Oie Bakororo akowo ipare ekeno rerudo
Oie Bakororo akowo ipare ewia rerudo
Oie Bakororo akowo ipare etaio rerudo
awororo ja torito.

Icare ure "Poro coiwo pemegado pugeje, akore:

Poro Coio (2x) ipare enogwa porododu ipare (2x)
Poro Coio (2x) ipare ekeno porododu ipare (2x)
Poro Coio (2x) ipare ewia porododu ipare (2x)

8. Akedure du keje akore: No... no no hu... hu hu...!
Icare ure togwamu ji pf pf pf!
Ca! Akedure.

1. Icare imagurure pugeje.
Inagore: Itumode woje. Tubore kodu boire ii.
Egore: U! Cemaragodae kuricigore, kodi icare cegodumodukare akabo.
Mare amode iage kugure etorudo mato iwogai.
Inagore: U! Oinore iromode.
Mare nowu tubore ekuricigore, emagaguragare nowu Nonogo Ikaguruji.
Tuborere, Pawere, Rokoere. Du kejere, jetoboere, kare kigadureugere mito mito ekao.
Du kodire, boe kimo. Iwure jo nure joruto ituwo toro.

2. Icare iture. Iegarere itu tabo. Ikodure toro jii toro.
Ire itamudo tu... ia ituguru ao keje.
Inagore: Kajao! Ikuduwo poboce jao.
Iregodure toro pobo bogai, nowu ituguruto.
Inagore: Ipagudure jure bogai, mare, pobo boire ii! Pobo boi koiare icare imode juredo ikowuje.
Iiore toro gogo gogo, awu merireboe eguruto, awu podoja ikuguruto gogo gogo, pobo bogai.
Ipagudure jure bogai, mare pobo boire iwururugodudo.



3. Icare iordure poboji. Ire inogwa bu pobo keje. Ikare pobo akudo.
Ire ie to co pobo rorogodu inoduto. Nowu pobo rurugodure, mare ikare inogwamu ji. Ire inogwa to co toro to rugadu.
Icare ikudure. Icare irore u tuku.
Inagore: Pss pss! Ceboere! Oino gurá ire maigodu!

4. Icare cedure pugeje (imire, nowudore, nogwaredu rogure, Linore).
Cegodo jii toro. Cedaregodure awara paru kae. Cewudure nowu cegodumode jiwu awaraji paci. Cewudure ji paci.
Cedaregodure toro boito paru kae.
Inagore: Woere ia pobo rogu mugure woe.
Inagore: Pobo boire ii pugeje. Pawo pagamudo jao. Imedugodure.
Icare iture toro. Itaiwore: po rogu meture, ridobo oinore tu je.
Icare ikudure. Ire ekududo jamedu. Icare iture.

5. Inagore: Marigu, paburedugodu nure.
Nowu iedaga uwai mugure nono.
Inagore: Pabadumode woe, awu iedaga uwai keje, du keje icare padumode nowu tubore etae.
Icare cegodo kuri toro nowu iedaga uwai kae. Cere ceremo to jii..
Ceboere! Aró!
Icare cere cege aroe kugu rogu mugudo tu... Cewu cege okwaru tugu jamedu.


6. Inagore: Iwo iwu. Tamago kaba ii. Nowu ike okwaru kodu kidure, tare iedadudo. Kode, ikudumode kuruce iedadu tabo.
Icare inudure jii... Du keje icare ere iedadudo.
Egore: Iogwa, aedadudo! Akuduwo okwaru kuruce!
Icare inagore: Atu pa, ikuduwo?
Egore: Atu reo.
Icare ere atu mak'inai. Ikudure kuruce tu... 
Du keje icare barogwa kododure. Icare imagore ei pugeje. Inagore: Pae kudumode iagei du keje, pamode kurudo ei.
Egore: U! U! U! Oino rugadu.
Mare kuro kurire nono jamedu.

7. Icare cegodure, cegodure. U...! ceerdure ei rugadu.
Du keje icare cedaregodure iege etae.
Nowugere emagare rugadu. Kodi icare nowuge eire icare cere kurodo.
Cere boe to kuroji pi pi pi!
U! Ekare turawuje! Ewire tu nowu tuieda keje rugadu. Kodire cenure kodokora, kodorabo oino cenure tugu ei jo' jo' jo' je.
Du keje icare cere ekeredo kodoto mè, mè, me.'
U! Ca! Cere etagedudo.

8. Icare cere egorido, cere etugu. Icare cere ko, cege "parina" rogu tabo, ju rogu tabo.
Ca! Icare ceguredure. Icare ceegarere!
Du keje icare cere ekeredo kodokora keje.
Icare cere ewu kamo keje. Cenure ekido.
Cere etawuje, etawuje, etawuje pu koda piji.
Oinore cere etao otodo.
Ca... akodure, icare cere etugu kodoto, cere iage etugu "saco" to. Cere iage ekowuje. Cere cedugu iagei.


9. Icare cedure ebo. Cegodure ebo jii... Cedaregodure ebo bato.
Oinore boe erore cedae! Tuiogu tabo
Egore: Irago, iwagedu, inodowu, ikewo ia, ikuna, ikerogu biegado tu je.
Iage egore: Boe eimejera nure aki. Aedori kaba ii. Ikuna. Itaregodure awogai.
Inagore: U! Imireo.
Inagore: Boeka! Itaidukare iwo inogududo.
Icare ire ekuna, ire ekuna, ire biegado tu tu tu etai.
Egore: Bure...! Bure!!! Aro rakare tu woje. Kocare imode ioku rogu tawuje ai.
Boekimo! Ioku okwanure itaorato, ike boi koia. Icare aroino. Kodi icare amode ioku tawuje oino.
Inagore: U!
Iage egore: Bure! Atudo etae pugeje. Ikoduwo akabo ma, iwo ikeragu iage kugurei ikeje.
Icare inagore: U! Rogu kowuje tu je. Tagaba morido. Mare tawia paga kaba ipiji. Tadudo tu tu Igreja kae, ma, iwo aidugiriwo page rogu bogai pugeje ma, paegarewo jii awu boe akedu kae.



1. Ca! itukare pugeje. Wojere iture woje pugeje.
Pe. César makore iwogai. Pe. Bruno (Mariano) makore ii, akore:
Pe. César akore akie.
Inagore: U!
Akore: Aki, Iori, Kupé (João Garimpeiro), Atílio.
Egore: Inoba akore?
Inagore: U! Pe. César makore iwogai.
Egore: Kaiba?
Inagore: Woe, pobo paru keje (Jakoreuge Eiao Paru keje = Barra
do Garças).
Icare cenudure.

2. Egore: Ia aredu kodumode tagabo.
Egore: Ioguduba?
Egore: Na... Aroe Etarago (Clélia)
Egore: Ema rugadu, ema rugadu.
Barogwatore icare cenagore: Marigu, marigu. Tabagudu kaba!
Pawi moduka.
Inagore: Urakudu? Bopedoge eiao tore padumode. Oino.
Cerore taci, cai cedure kodi.
Boekare! Cegodo ta! U...! Imedugodure.
Cedu nure meriri rereu tabo mare awara pegare, kodire re pegare cedabo toro Jakoreuge Eiao Paru kae.
Cenudure nono. Pe. César koiare ure cenogwagedo.
Pe. Guilherme mugure nono jamedu.
Icare cere cegeragu cegeroguji: Aroe rogu, "pejo" rogu, boekaguru rogu, jukudu rogu, ca rogu, joru kuru.

3. Pe. César akore: Já arrumou mulher para a turma?
Pe. Bruno akore: Já está arrumada.
Pe. César akore: Cadê? Olha lá.
Icare cere cegeragu cegeroguji, cemode kowuje awara kejeboe roguboe, cere barigu meriri rereuto.
Icare cedure. Cere cegirimi ceibagi pugeje. Cedure Xavantina kaewu awara paru kae. Cewudure ji paci. 
U! icare cegodure jii... boecoji ta... 
U! Icare ikiarigodure! Ceroi boeco, jitu duji.
O Pe. César perguntou: Já arrumou mulher para a turma?
O Pe. Bruno respondeu: Já está arrumada.
O Pe. César disse: Cadê? Olha lá.

4. Icare cedaregodure braere tori bu moto bu, itoguru maereu kajejewo kae. Iogugudure (estava com receio) caminhão aregodumode pudogi duji (medo de choque de carros)
Icare cegodo ia tori paru gajeje. Cedaregodure ia boku (campo) ureoreboe kae. Cere cemugudo, cegigurudure.
Braedu akore: Woere nabure eedure woe, kuide eedure woe.
Icare cegodure gu... Cedaregodure nowu kiege etae, nowu nabure etae. Egore: Ra'... ra... ra... ra... 
Care cedaore etae: Kuide etawadu!
Care Pe. Bruno akore: Pabaduwo woe (Cewu Pindaiba keje)
Inagore: U! Boe jokodu! Nore kori nure iokuji. Panuduwo woe.
Makore ia prefeituji (ao encarregado da corruptela): Ia bai rogu maku cenai, cenuduwo tada biega tu je, barogwa kododu kae.
Mare barogwa kododu nure jamedu. Boe awadugodure.
Icare cenuduiagu, mare cenudukare. Cenudu rogu pega pega tu je Pe. Bruno aregodure, akore: Mato! Taguduwo " café" ji, "leite" ji. 
Icare cedure toro, cegudure ce.

5. Nonore cebagudugodure. Ceerdure Kaiamodogei nono, icare cebagudure ece.
Icare cedure. Cegodure ce...! Icare cedaregodure Xavantina kae.
Itaiwore tu je ma... moture! Boe emugu reore emugure. Etaia nure, du moture!
Icare Pe. Bruno akore ii: Awu caramelo pacote reo.
Akore: Udo oino pobe ma jewu metuia bokware kaiamodoge etai.
Icare inagore: U!
Ia jepado... taci. Makore ii, mare iordiwakare bataruto.
Icare ire cewu karameru mak'ai.
Du keje icare jekarere, ogwarire.
Mare nowu tumagoi ii du tabo ogwarikare, boekori nure ji.
Icare ire nowu karameru mak'ai du keje icare jekare padure boe paruji nowu tuge karameruji.


6. Icare makore toro ia tonarege ewogai rabodu.
Akore: We... we... we...
Pobogodoge ego reore akore, tumedage ewogai. Icare ure nowu tumedage etarego. Iage emerure, iage eregodure, nowu tumeduia oiogwari paruto.
Icare ere tudo pui mato itae. Oinore enogwa tugure.
Icare ire nowu karameru rogu udo pobe tu pobe tu etai. Iogugudure akedumode duji. Du kodire ire udo tu pobe tu pobe tu.
Eegarere ji, egore: Cawidi! Cawidi! Cawidi!
Inogwarire egoino ii tu... Mare ipagudure. 
Icare akedure eto rugadu taci.
Mare ure turugadu ei jamedu, kodire ekorigodukare ii.

7. Nonore Pe. Bruno akore: Akire apadumode baawadu keje (na varanda).
Ure aroia kugudugodu (cobertor) udo pobe puibiji ikuda, kuga okwa.
Du kejere ure ia bu iwugeje. Ure udo pobe iwugeje.
Akore eidugodumoduie ii, du keje etugo remodukare ito.
Icare ipadure woe. A! Nore korire iokuji.
Ire kruca (cruz) rogu bu iwugeje. Icare inudure rugadu "Krai" jii... je. Iedadure kagarigadoge egogodu keje.
Ire imugudo, ire iemaedo tu... Icare ikiarigodure. Ipagudugodu nure! Kodire imearudaere iregoduwo, iwo iwiado, ipagudu koia Kaiamodogei. Boe pega jagu nure!


8. Icare baragwa kododure. Icare cedure toro uru rogu bogai, ceguduwo ia mokuro kuru rogu bogai.
Icare cegudure ce. Cere ia amireu rogu ko tabo.
Du keje icare cedure.
Padre akore: Padumode kuri, meri joku otodai.
Aregodure mato baigadoge ebo cewaigace: Carabinare pobe ma awu metuia bokware.
Du kejere awu jorubo kuru boere. Cenoroe kuri remawu nure. U...! Icare cedure.
Ia "policia" kodo cedae, akore: Cekare Kaiamo bito awu baiga tabo.
Akore: Jepara tabore cere Kaiamo bito. Jeparare cere Kaiamo bito tabo.
Ipagudure nowu akoinoduji.


9. Cere cerawuje rugadu. Motor tabo cedure. Ere pobe.
Pobo iere Pobo Kurireu (Rio Grande: o Rio das Mortes).
Cere cewu baigatu tugu, cere pemegado.
Oinore kaiamodogere tudo! 
Emagore: Egore: Padre Pedro! (Pe: Pedro Sbardelotto motorista nure ema)

10. Cegodure, cegodure, cegodure. Ceerdukare iaboe boeji. Kaiamodoge eire ceerdure tu... , ceerdure tu... 
Icare cedaregodure ia karo pegareu ai, ure nono aijedogere: raire!
Icare ia braedu motorista Daniel, itogodure ji pa!
Icare ure taredu pu... Boce kodi ukare cewogwado poboto. 
Icare Pe. Bruno akore: Pagowagewo.
Icare cenogwagere. Cegerogu pemegare.
Icare akore: Pamodukare pagamudo. Padumode rugadu. Icare cenogwage akedure.


11. Icare cedure rugadu. Cegodure, cegodure.
Icare Pe. Pedro rekodure cebiji nowu motor metuia tabo.
Cegodo rekodaji nowu ceno motor tabo.
Cegodure oino awu boe kudu kae, pobore kudu kae (chegamos a uma correnteza).
Cere ceiodo paci. U...! Nowu Daniel ure tugera ra nowu motor piji.
Ure tugana jado, ure tuwududo toro ikato.
Mare nowu ika jetorododure nono awu caminhão je epa reore, du ure mekido woje woje pobore iku rekodaji, nowu boe pegareu kuduji. 
Cedaregodure nowu pobo pemegareu kae pugeje taci. 
Ca! Icare cedure. Nowu Daniel bi nure, mare bi karega ure. U nure tudo oinono.
Emagokare ji. Ire je jetorodo rugadu. Nowu Atílio maragodure nowu motorji. Ire je jetorodo rugadu.


12. Cegodo jii... pugeje. Icare cedaregodure ia kare etae. Cedaiwore poboto woe.
Inagore: O! Poboe. Poboe!
Meri rekodure, Meri jeture tu... itura otoji.
Icare... U! Cedaiwore nowu karei, du kejere icare itaiwore cedododai pugeje.
Itaiwore ma, Pe. Pedro ure tugana aogado to "Chapéu" tabo pugeje (Estava dando sinal para avisar de uma outra cachoeira).
Care ia ipo bigodu kadodu padure woe.
Cenagore: Ure tugana aogado "chapéu" tabo pugeje.
Nowu chapéu gu gu (Foi sumindo pela descida da correnteza).
Cenagore: Okware pugeje, okware pugeje.


13. Icare cegodo toro... ceepadure nowu pobore kudu kae.
Nowure icare kokare rabodu.
Oinore ko rogure tu je.
Du kodi icare nowu ceno motor jeture ia toriji rugadu 'pao' tu tu t' t'
O...! Ure tugado rugadu!
Nowu ikare tumegido oino paci oino, nowu tori parakujagu otogajeje (contra o muro de pizarra).
Nonore icare cere cegeragu nowu ipoji. Cere oto to nowu tori ototo. Ca! Rakare rugadu.
Kocare cerore oino... nowu pobore rekodaji rugadu, oino cebegi.
Ca! cedaregodure toro nowu pobo butugureuto taci.

14. Ca! Cere nowu ipo tugu poboto ju ju ju ju.
Cegodure toro nowu ika tabo toro gu gu, toro kugaru kae, nowu cemedage etae. Etukare cebiji.
Cere nowu ika bu tu... cere cedawuje piji.
Pe. Bruno akore: woere amugure woe, akowagewo awu bokwadoji, jii akedu kae. 
Urade ipagudugo.
Icare ure nowu ika jeto nowu tumeduia opoji.
Cewu bukigu kurireu ure kogudo nowu motor ra tabo tuku. Ure kogudo ceno ika okwa tabo tuku.
Meri jeto tu... apeadu (caroço de babaçu) paru kajeje.

15. Meri rekodu tabo icare cedure.
Akore: Marigu! Marigu!
Cenagore: U!
Iku raire oino jice. Ure tumugudo cewuji taci (uma canoa puxando a outra):
Rore ta... cai turegodui cedabo kodi.
Kodure m...!
Icare nowu Daniel ure caminhão joku pemegado. Ure udo pobe, ure metuia jeto woe, ure metuia jeto woje (pôs um de cada lado) joku uruguwo oino jice pobo oiaji.
Awu joku urugure oino, awu joku urugure oino woje.
Du kode ure awu urubaru okwa awadudo, ure awuia awubowu awadudo. Ure pobo oia awadudo.


16. Icare cegodure. Awu apue, awu uwae, okiwoe, emugu awadu nure tu tu urubaru gajeje.
Nowu Daniel itore ei. Ure ewido, mare cekare cegeragu ei. Icare Padre korigodure ji. Icare itogodukare ei pugeje.
Cemerure jii boecoji. Cegiarigodukare. Ceeku aidu nure awu baregei.
Icare cedaiwore kuri ia joru kae, urure jiice.
Icare Pe. Pedro akore: "Agora mesmo nós vamos chegar na corruptela dos brancos".
Icare cedaregodure. Ure nowu ika bu awara paru keje.
Braere turawuje mato. Ure nowu emare (malas deles) maku etai. Ure awu ekodobo maku etai, eno "baú" maku etai. Emagore bogaiboe ure maku etai. 
Emage jamedu, ere tapira mega jamedu maku cenai, cegeje.
Ceegarere ji, cenagore: Icare pamode tapira kodu maiwu ko!
Iwiagodure nowu "corruptela" ie piji.


17. Icare cedure pugeje. Cegodo pugeje jii, icare cedaregodure ia braedu ae pugeje. Nowure iere "Preto" nowu muga rogu iere "Preto" jamedu.
Du keje icare cedaore ia joruguji pugeje. Ure cewu tumeduia ureore.
Cedaiwore jiice kae tooro.
Egore: O! Mestre. Mestre roino.
Mare nowu ceno motordoge eiaruru rakare, du kode meardure toro nowu ceno motordoge eiaruruji. Du kodire aiwore mato cedogi. Ure jorugudo mato cedogi.
Icare cegodo jii toro ae. Ceburedugodure nowu o joru kae.
Cewu brae egore "Lanterna lanterna" oino jiboe urugu. Urugu moture cedogi.


18. Icare ceiore pododa paruto tuku.
Cere ikadoge eibo padudo (viramos a canoa) nowu awara paru kajeje. Du tonajire U!! Awu pijire iwiakurure (estava lembrando) boe ewogai.
U! Awu roko, awu oecereu, karo kigadu! Oinore egigadure ceiogi p'p'p'p'.
U...! Padre akore: Tagaba tageragu ei, tagaba tageragu ei ! (Deixa, deixa).
Eiore toro awu ceno "saco". ceno "mala", ceno "caixão",
cege tapira kodu, ceno joru kuru ja meriri kurireu poroto toro grai grai grai
Ewure egore: p p p p!


1. Boe awadugodu tabore cedaregodure.
Mestre akore: Já está clareando. Kaiamo está maguru.
Padre akore: Muito bem!
Padre Pedro akore: Muito bem! Graças a Deus! O! Que bom!
Icare cerudure ta ta... ceerdure Geraldoji, ceerdure finado Simãoji.
Finado Simão oragudure akore: A! Ioga bogaire ikiarigodure. Macare tagaregodure. Icare iegarere. Icare iedaga akaregodure jamedu!
Inagore: U! Itaregodu, imeardure atui mato duji, du kodire ire iodo iwugeje mato awogai.
Akore: Cere turubare edo pobe. Awu kuruga keje ceroino ei.
Icare Pe. Bruno akore: A! que bom. Vamos fazer logo uma farofa. 
Mestre Jorge akore: Agora mesmo vou pelar eles.


2. Mestre pemegareu rugadu. Jekarere. Oiogwarire! Rekodure woje.
Akore: O! Bororinho chegou! Muito bem, muito bem!
Aqui não tem falta. Tem farofa, tem ovos, tem tartaruga, muito, muito.
Ceire akoino (Me. Jorge). Cedaore ji tu... Cenagore: U! Mestre pemegareu radeo! Awure icare
Aroe Eimejerare rakojedo turugu oia bukeje rugadu.
Ture tabore maragodure cege rogu boeji: emare cozinheiro rema.
Icare cedaregodure toro, nowu ceno cozinheira apo, Clélia apo.
Icare Clélia akore: Mestre, imire imode pemegado.
Akore: Primeira vez, primeira vez.
Me. Akore: Não, não.
Akore: Mestre, descansa um pouquinho.


3. Cenogwagere du keje boe rore ja tuku je. 
Icare cenogwage akedure, icare cere cewu, cenudure.
Pe. Pedro akore: Tanu. Taedadu keje pawoadumode kugaru kae, pawo pageragu upe baji, taerduwo ji.
Akore: Padumode mato du keje, pawoadumode awu Kaiamodoge ewaiji.
Ewai makare rugadu. Awu ekodo boe, ekodobo boe, awu eke kuiada, oinore ure ewai okwaji! Enure ipo rakojedo tu tu tu tuiogorai, nowu tuge tabo, toroe tabo.


4. Icare cere cewu. Cenudure jii... Icare ceedadure. Icare cere cedaimo. 
Makore cedae, akore: Mato!
Icare cedure ae.
Cenagore: Marigu! Marigu!
Cegodo toro ae toro:
Akore: Awu kagariga ba ko.
Cedaidure nowu kagariga baji. Ure parina kudu jetudo oino tu... keje.
Ure nowu kagariga ba biri rugadu rawuje piji.
Icare cere ko. Ceno parina bu keje. Pemegare rugadu, pemegare rugadu! Cere kowuje. Makare jamedu. Ia ruwobo meririre oino dure korobadure tabo.
U! Icare ia reko cegeje, cewo ia ko toro kugaru keje.
Icare cere cenogwa ra. Cenogwage akedure.
Oinore nowu Mestrere kagarigadoge edo tuiedui; unure ewido cegeje. Macare, cemagare jamedu.
Finado Pe. Bruno reo, Finado Atílio reo, Finado João Garimpeiro, finado Simão, Finada Clélia, Iori, Geraldo, imi reo, Pe. Pedro reo, nowu Mestre reo: cere pagera pudogidure.


5. Icare cedure. Cere cedaredo nowu ikato jo... Icare cedure.
Nowu motor ure redo ji. Cegodure... U! Ceeku aidure boe otoji.
Ceeku akemore adugo bogai, kaiamo bogai.
Mare boe arudugodureu bokware (não tinha lugar limpo). Boe okwatoru nure rugadu! Awu boto awu merireboe, awu podoja (cipó comprido de espinhos), kurire rugadu.
Icare cegodure jii... cedaiwore kuri cedododai toooro, ki kurugodu kae. U...! Cere ceiodo ika keje... 
Motor redo ji krrrr... 
Icare ceburedugodure ae, du keje ceno motor re akedudo. Icare finado Simão akore: imire ikidogodumode ji. Icare itogodure ji
Ure baiga to ji 'pa'. Buture poboto 'pu'. Mare ia pobo aturigireu (raso) bokware jamedu. Boe kore rugadu. Kodire ceemarukare bogai. Icare cedo piji rugadu ta... 


6. Cegodo jii, cedaore kuri... cedododai, nowu kugaru kurireu kae.
Kurire rugadu. Moture jamedu. Cegodo kae kuri... tuku.
Cere nowu ika bu tu... 
Pe. Pedro akore: Marigu paduwo taerduwo nowu upe ewaji.
Icare cedure. Cegodo jii... kugaruji, toro nowu tuwa tuguwo kae.
Oinore ere tuwa tugudo aiado oino. Padu jaemode toro, mare aregodumode nono rugadu 
Icare ceemarure, akore: Boe kimo. Ekare tuwa butudo awuji.
Inagore: Wo! Pawo pageragu ia baiji gura...! 'm'm!


7. Du keje ia karere tureo mugudo 'co'!
Cedaore tu... Ere tureo mugudo 'co'...!
Cenagore: Reodoge etaregodo! 
Icare cere cegeragu cewuodoji. Iku kurire! Kodire cemorora amagadukare ji, emodukare iku kado kodi.
Ca! Cere cewokugedo ia roko.
Cere barigu 'kuci". Nowu buodo ikure tugiwuje t't't't't't't'.
Nowu bokuge (isca) jore cewu ere tureo mugudowo bukeje rugadu.
Nowu bokuge buture, jore poboto 'c'. Iku ragodure kae... Karore tumugudo buodo keje. Ure nowu buodo iku rado tuwugeje g'...!
Ire imugudo keje 'tu... ku! (aqui a descrição é só de gestos e ruídos imitando a luta do pescador com o peixe).
Icare metugodure, du keje icare padure pobo kajeje, 'taci' 'p'...
Padure pobo kajeje 'taci'.
Padure pobo kajeje pugeje 'ta'... 
Banana aru reorere ure. Barire 3 palmos, ricore banana aru reore
Joku kurireu rabodu.
Cere cemugudo keje, cemugudo keje. Cere to urubaruto 'tuku'
Cere cemugudo keje, toro boe ki kae. Icare cere bito. Cere ipo to aoraji 'pa pa pa'. Icare bitodure.
Ca...!
Icare cere cewuodo ta okwa piji. Icare cere barigu ikato.
Icare cenagore: Icare pamode karo kodu pemegareu kowuje.
Icare cenagore: Paduwo, pawo page karo ko. Upere ceerdukare ji.
Icare padredoge egore: Paduwo, paduwo, pawo page sopa to pageje.


8. Icare cedure.
Cegodo awara paru kae 'tu'.
Cewu buture ika towu kare cere sal tugu eto, du cere ewu boeruji.
Du kodire icare ceemarure pugeje. Ia karo bogai. 
Du karega icare ceerdure karei. Icare cere ia bito oinono. Cere ceekurido ji.
Ca! Cegodo apo bato kuri 'tuku'
Icare cenagore: Cere ia karo bito.
Egore: U! Karo pemegareu! Karo pemegareu!
Icare cere kagirido. Icare cere ia jeto oino woje.
Cenagore: Awure goridodumode. Cenagore: Awure tugudumode page sopato pageje.
Icare ere tugu, ere gorido.


9. Cedo poboto, cere cedaimo tu... 
Icare Me. Jorge akore: Ia padura kurudo tageje. Padura kuricigore woe.
Kodire ceegarere rugadu!
Cere boe reko nowu paduraji 'cu cu'. Icare cere farina tugu to
Ca... iagere pobo tugu tugeto. De kejere iage ekare pobo tugu tugeto. 
Icare cenogwage akedure, du keje icare cedure cewu kaiamodoge ewai kae.
Kaiamodoge ewai biorore, emaguru nure.
Cegodo woje, woje, woje, kaiamodoge ewai kao.
Icare cere tugeragu poware kugurei. Icare cedure.


10. Cenagore: Paduwo, pagwagewo.
Nowu cege boere turugadu: Karo kodu, boe kuru ure turugadu; aroe, pejô ure turugadu.
Pe. Pedro akore: Tagwagewo 
Icare cere cemugudo. 
Icare cenogwage akedure.
Cewoadure toro pugeje. Ceeku aidure nowu enoroe boeji. U!:... 
Ceerdure eke kuiadaji, ceerdure nowu ekuie powari iworeuji, ceerdure ewaboji (ekera pemegakare nowu tuwaboji: ere nowu tuwabo pado pagado ca je. Mare ewiagodukare epiji. etaregodure, ekodo kuri nowu ture buwo kae. Padure nowu tuba keje, eegarere. Mare padukare, ekorigodure).


11. Icare boecodure, cewoadure ia baralho roguji, cewoadure ia dama roguji.
Cere ia padura kurudo cegeje, ia brae etaria meririto.
Icare cewoadure nowu cewoadae roguji jii... care nori korigodure ceekuji.
Du keje cenudure. Cere cege padura kuru oiko du keje icare cenudure. Kuga kejere cenudure.
Barogwa kododure, kagarigadoge egogodure. Nowu kagarigadoge emagare.
Nowu kagarigadoge emagore, icare inagore: Kare eedumodu kana awu paga roguji?
Icare imagore cewu Kupeji (João Garimpeiro), inagore: Kare eedumodu kana awu paga roguji?
Akore: Eedo ji.
Akore: Iordure ia karo utui toro duji. Nowu pore akore joo...


12. Icare inagore: Pawuge mak'inai.
Inagore: Aki rugadu, amode boe kado itae (você vai tocálos para mim)
Akore: Kajao! Paerdu rumode tu je.
Icare ire buke bu.
Ha ha...! Kare tu je (logo veio peixe)
Icare cere buke bu. Erore to jururururu, jururururu. Inagore: Ca!
Erugadu.
Icare ire itugu ekuda 'ta'.

13. Boekare! Inagore: Taedadudo! Itaregodu karebo!
Egore: Wo! Padumode pamaragodae kae du keje, pamode nowu kare ki reko reko. Parugodumode ei tu tu, barogwa kododu urodu reore. I...! Mare ekuri nure rugadu! (Tinha muito peixe mesmo).
Icare boecodure pugeje.
Egore: Ado arugadu! Mare akaba ceedadudo.
Inagore: U! Pemegare.


14. Icare boeco akedugodure, ba aregodure. Barogwa kododure. 
Du keje iture cewu kare etae pugeje.
Ire buke bu 'ta', care ewudure iwugeto 'jururu jururu'
Ia tori rogure oino, du aojire pobo rere, du kejere ire iwuge bu 'tai' oino. Du kejere ere birigodure iwuge jagi 'jururu jururu jururu'.
Icare ire itugu ekuda pageje.
U! Kare roreuge, kare motureuge etawadu! Ikodo ebo. Ire emugudo tu. 

15. Mare nowu jire cedure cemaragodae kae.
Meriri iku otoreu jire cemaragodumode.
Nowu meriri iku otoreu cere pemegado boetoji.
Oinore cewu paro i (sucupira).
Ure meriri iku inogidowu, nowu jire ceroino.
Cere nowu iku kurireu reko, ipo biegareu reko, ceganaora tabo.


16. Icare cedure nowu meriri iku kae nowu karebo. Cere sal reko, cere parina reko. Nowu kaiamodoge ekodo kurire oino dure pobe nowu karebo. Oecereugere, kare kigadureugere, rokoere, akoroere (peixe bico de pato), dukeje jarudodogere. Icare cere erego. Cegodo ebo jii toro. Meri joku umode tuiebu du otodaire cedure.Cegudure leitece, cegudure cafece, 4 hora keje. Icare cedure rugadu.

17. Awara jire icare meriri ruture cei. Cegodo jii nowu cemaragodae kae.
Cedaregodure kae tu. Ure marcado ji du akore cedaoiagu bogai, du cedaregodure kae. Cere cewuredo nono rugadu.
Icare cenagore: Pamaragodumode kare roguji. Pawo awu page rogu pemegado jao.
Inagore: U! Boe jokodu.

18. Inagore: Akire are jorugo. Oinore inagore Ioriji.
Inagore: Imire imode ipo kado kamoce, pawo page kare ekido.
Icare ire itado ipo bogai. Ire iekudure jiwu ipo rogu boe kado ta ta.
Ire ipo apa rogu kado. Ire udo pobo puibiji.
Icare ito tabo, ikodure, ikodure jii toro tabo bogai.
Itaiwore, ure jorugo marigudu. Unure peguru ta.
Akore: Ire epeguru ta.
Inagore: Ema rugadu.

19. Icare ire nowu ino ipo apa rogu bure tugu tu, oino joru okwaji.
Ire nowu ino ipo rogu bu ja tada. Du kejere icare ire cewu ure peguru tawujewuge ire ewu nowu ino ipo roguji tu tu tu.
Ca! Eka kurire kode ego nure juh... joruto.
Ekaguru! Ekagurure akoino joruto.
Ire ekirimi I! A! Goredu nure!
Icare ire etawuje, ire ewu kaidaga rogu keje ta ta ta.
Ire nowu ure peguru tawujewuge ire ewu pugeje nowu tumedage epaji.
Itaiwore tu. Ure nowu eka, nowu epeguru, ure jetu pemegado tu... 
Icare ure etagedudo. 
Inagore: Pawo ia kowuje.
Akore: U!
Icare cere ia kowuje. Cere nowu parina rogu bu tu keje.


20. Cedaiwore, boe paru makodu keje. Boe ekwa bigodu nure cewugeje, ceedui woje itura tada.
Dukeje kaiamo aregodure, makore cedae, akore: Cawidi! Cawidi! Bororo!
Matawé! Matawe!
Inagore: Kaba jiba akoino?
Iori akore: Iordiwakare.
Cebagudugodure. Cenagore uiure turugoduiagu cei.
Icare cere ceragojedo ta'.
Mare ceerdiwakare nowu bataruji.
Akore "Wè" inowu ceerdiwakare ji. Akore "Cawidi" ceerdiwakare ji jamedu, du kodire cebagudugodure.

21. Icare ure tugerado (levantou o braço) oino. Ogwarigodure.
Kocare cenagore: Ogwarigodu!
Akore: Sawidi! mata cedi je!
Cenagore: Kaboba jiba akoino?
Nowu ure tugeragu tuguri keje du tabo, ogwarikare, tuie rekaguraga tabore akoino. Ure tugera bu tuguri keje du tabore akoino.
Icare nowu itonaregodu Iori akore: Kuri okori ka nure? Ure tugera bu tuguri keje.
Inagore: Iordiwakare. Utumode cedae rugadu. Ukare tuwuredo.

22. Icare aregodure cedae. Ure tugeragu ikeraji. Icare ure todomo ikajeje. Imearudae pegare roi ii duji. Imearudae nure rugoduiure ii.
Macare ure tugera to iporuji, oino pa pa pa.
Ure tugera todu barigudu pa pa pa
Kocare imearudaere jekare raduie ure ii.
Kocare iegarere, inogwarigodure. Uture toro nowu itonaregedu Iori ae rore nono turo magai iidure ji.
Ca. Kodi icare ceegarere, cenogwarire ji.
Ure kaidaga ai kado, ure tawuje mato cedae.
Icare ure cewu kaidaga ai baado oino joru okwai. Icare ure tumugudo kuri tai.
Kuridogedu. Kode kodurogu bokware. Awu ra rogu awadu nure!
Rakicare rugadu. Ricore oino. Ceerdiwakare ieji.

23. Icare cere ia kare maku ai uwo kowuje.
Cere edo pagera pudogidure.
Ure tugeragu ei. Ure ewu tuiogorai tu. Du kejere umode amearudae pegado. Ure tuiemaedo oino, oino, du keje icare jordure nowu kare epeguruji, ekaji, ure moto akudo, ure togwamu moto uruguduji, du kejere ure nowu kare epeguru, nowu eka, ecegu (fel), ure emugudo.
Icare ure bai ki bu ewugeje, icare ure joru tugu to. Uru rore durururu... Icare uru biture.
Icare ure nowu peguru upodo nowu jorugudu tabo, ure ia bai ki bu aogeje pugeje. Ure joru tugu to pugeje. Uru rore durururu. Icare ure togwamu nowu joruguduji. du keje icare ure kowuje. Okwage pemegare ji rugadu! Pemegare ji rugadu! O...! 
Ure kowuje, kowuje, kowuje, ure oiko 'taci'. U! Du keje butugugodure!


24. Du kejere ure nowu parina kowuje, kedo inodu tabo pugeje. O akore ji ju ju ju 
Icare ure nowu parina oiko, dukeje ure ia roko kowuje. Ure nowu roko oiko. Ure togwabi aora roguji, ra rogu boeji.
Ca! Nonore icare kuredure.
Icare readodure bakaruji. Raire rugadu. Ure tumago rakado jamedu.
Mare cemeardukare okwa baturaji.
Icare akore (tudo com sinais): ure tugera to tumoji, tumugu moduie nono, tuietu moduie pagoroeji, ceduiagu cemaragoduwo.

25. Mare jepara tabore cemaragodumode boetoji. Du cere cegeragu ceiebaraji. Icare cere to boeji.
Emare (Iori) kodure oino woje, ikodure oino woje pumegi. Jii, cere cegera ra, meri aregodure brae etaia kae du keje.
Icare cedure ecewu ceeda kae. Cegodo jice goro goro goro.
Cenagore: Cewu meri ka kare marigudu (esse diabo parece que foi embora) oino cegodui.
Icare cedaregodure toro ceerdumode ji cegododaiwo kae, du kejere icare ceerdure ji. Cedaore tu tu tu je ma, okea otowubodure tubadui tu nono ceeda keje (Estava de barriga para cima deitado).
A! Cegodo tora ae. Ceburedugodure oino jitu keje jetadure.
U! Tuiegare tabo rugadu! Jekarere cei! Jekarere cei!
Akore tuietu pemegaie nowu ceneoji, oino tugera tabo
(Interessante a imitação do gesto do Xavante falando para os Bororo).


26. Cere ia kare emagu ai pugeje. Icare cenogwagere jamedu. Cere ia kare ekowuje tu. Du kejere ure kodobo towuje nowu toe jace.
Ure oecereu kowuje, ure cewu kare etugu kodoboto. Ure tugera to ji pa pa. Akore: Menino inhe, menino inhe.
Du kejere itonaregedu Iori akore: Tore ekeiagu nowu kare, oinore akomode, tuiagu erego toro ewogai, oinore akomode.
Inagore: U! Oinono rugadu akomode.

27. Icare cedure. Ure cedo jaedo pudui oino turegodaji (nos fez ficar longe atrás dele).
Makore tugodui toro cedododai goro goro goro.
Cegi cegodure woe, cedaore ji toro cedododai. Cedaore ceibagi jamedu: cebagudu nure ewogai.
Icare akore: Dawara! Dawara!
Akore: Cawidi, Cawidi, Cawidi!
Akore tugodui cedododai.
Icare cebagudure cegodui rekodaji. Cedure nowu kare epiji toro ceeda keje. Ema rugadure ure nowu tugege (seus) erego.
Icare, boeco paru jire cedaregodure bato.

28. Ceedure woe. Cenogwagere: aroeji, pejoji, barogo koduji.
Nowu aredu akore tugoduwo.
Inagore: Akodu kaba! Apagudumode.
Icare kaiamo kuridogedu kodo cedabo.


29. Du kejere nowu kaiamo aregodo pugeje, kodo mato goro goro, woe cedae.
Akore: Komiga, komiga, cedi, cedi.
Cebagare nowu eimejera Pe. Pedro bogai cewo bie nowu bataruji.
Koiare umode ceerdiwado nowu cawidiji, nowu picediji.
Du keje aregodure pugeje. Akore: Cedi, cedi! Comiga, comiga! Cedi! oino tui tugera to tuguriji. 
Icare ire parina tugu pejoto, ire upodo tabo, ire ikera ako tabo oino (fiz bolo na mão). Icare ire mak'ai.
Turo magai cewu kare epeguru jitu ureorere rore nowu pejoji, nowu parina upoi tabo duji.
Ure bu tuie keje oino, ure togwabu kajeje to! to! Okwage pemegare ji rugadu. 
Ore oiko, du keje makore bakaruji pugeje, iemagudure woje, woje, iemagudure baruto, oinore akore tumagoi bakaruji.
Mare cemeardukare okwa bataruji.


30. Icare inagore iwo ia maku ai pugeje, kureduwo, utuwo.
Ire ia ako pugeje, ire ia udo nono bolare pugeje. Ire udo pobe. Ire mak'ai pugeje.
Ure ia bu woe tumo keje, du keje iedure metuiaji. Nowu ure kowuje, kowuje, kowuje. Icare ure oiko. Cewu metuia tabore icare uture.
U! Aregodumode pugeje, tui tugera to tumo jitu tabo.
Icare uture toro taci. Cekare nowu padre bie, cekare Mestre bie jamedu. Mare utukare toro etae: woere kodure kuri kuri cedae tu je.
Cedure nowu cemaragodae kaedu jamedu tabore kodu kodure, nowu kare epeguru boi koia.


31. Icare cedure pugeje, cere nowu cegodo korawu kare ebo. Cegodure ebo jii ceeda kae.
Care cere epeguru ta jice. Aregodure kuri je... Kode ure nowu epeguru mugu pemegado, pemegado.
Icare nowu epeguru akedure taci, cere ewu kamo keje. Du keje icare ure jorugo nowu epeguru keje pugeje. Ure kirimi 'pa' awubowu pugeje, ure joru tugu to pugeje.
A! Icare ure uru bitudo, icare ure jeto tuiogorai. Ure kowuje 'tuku'. Ure tugera kaguru tugu tudo. 
U...! ure oiko 'taci', care makore, makore, readodure, akore tumugui tumago tabo. Ogwarikare.
Mako makore: Inhe,... inhe... inhe!

32. Care cedure pugeje. Kodure cedododai pugeje. 
Cedure pugeje nowu cemaragodae kae.
Icare cere jepara to ji jii toro. Cedaregodure pobo okwato tu.
Icare cedaore poboto tu... U...! Oinore awu akurara cereu, oecereuge, kare kigadureuge, oinore ere pobo aoji!
Cere ia cege karo rogu ko tu parina tabo.
Cedaore pobo oiagi. O! Pobo oia moture, cebegi, cobugi.
Inagore: Wo...! Boei tuiedui toro... Korogedu Paru keje...
Koroia keje... Arareiao paru keje.
Inagore iagei tuiedui toro... Pobore keje... 
Inagore: Wo...! Tadarimana kejewugei tuiedui toro... (Os Bororos estão lá nas suas aldeias e nós estamos aqui num lugar bonito).
Inagore: O! Cenogwage tabo nowu karo roguji.


33. Inagore: Paduwo.
Icare cedure.
Nowu kaiamo kodo woe tumago tabo. Icare cedaregodo toro ceeda rogu kae. 
Ure tugodobodo turugadu nowu tuge kare ebo.
Icare cere nowu cege boe jetu pemegado nono.
Icare cedure. Utu moture. Ure taiado oino tudu tabo (Kaiamo)
aiwore oino woe, oino woe, jice tumedage ewogai.
Unure cewido cebagudu koia, nowu turoino duji.
Icare cedure. Jice, cedu jaedo pudui oino jice (ele vai longe de nós) tubagudu koia tumedage erugodumode ceiduji.
Cegodure jii toro. Cedaregodure bato. 


34. Boe tugugodu tabore cedaregodu cedaregodure. Icare cere cedaimo. Icare cedure toro cege kae, cenogwagewo. Cege kurire rugadu. Cege okore pui (estava misturado): tapira kodure, jugoreu kodure, kagariga kodure, kagariga bare, upe kurireuge ekodure, eware, pojore, aroere, bakaraore (macarrão) jure: cegere kuricigo.
Cege pobo akurureu, pobo rireure (gelo)
Icare cenogwage akedure, icare ceedure ceba kae cewo cewu.
Iarema cegare cewu: cewoadu nure. Cewu brae egore "Dama" oino jiboeji. Ecewu brae egore "baralho" oino jiboeji.
Jii... Nori korikare ceekuji, cewoadu tabo jii. Cere padura kurudo cegeje. Nowu padura kuru pemegare cei. Du kodi nowu padura jire cenogwagere, nowu cewoadae keje. 
Kagarigadoge egogodu kejere cere cegera ra piji.
Du keje cenudu cenudure. Tu tu tu boe jameduji.

35. Kagarigadoge egogodure pugeje du keje icare ire ikeragu iwugeji, inagore: Iwo kare eparu kado. 
Icare iture toro poboto, icare ire iwuge bu pobo kajeje 'taci'.
U! Keadu karega ure (Não é ruim)
Baarodugodu nure (tem sorte).
U! Oinore kare egigadure iwugeto!
Itaiwore, itaiwore, itaiwore. Erugadu!
Buke okwa to pui 'pao'. Ire itugu kuda kororo' toro bai kae.
Ire emugudo tu. Ire iage etugu tu, kaiamo kodoto, ire edo pobe.
Inagore: Iwo awuge ekowuje bakujei (eu vou comer estes lá no mato).
Icare iture toro imedage etae. Ire eedadudo.
Inagore: Taedadudo! Taeku kabi! Taegarewo, taerduwo karei, kare emugure bai tada.
Egore: M! M! Iorduwo! Kaiba?
Inagore: Emagerece!
Egore: Wo...! Ioguduba okwagemode ei? Inagore: Aró...! Kaiamo! Kaiamore okwage okwagere ei.


36. Icare cedure: Cegodo jii, ceeda kae. Nowu cege kare ki jetu kimo kaere cere iage etarego etarego.
U! Bo kimo!
A! Cere epeguru tawuje tu. Cere ewu kamoji.
Du keje icare kaiamo aregodure pugeje.
Akore: We! Cawidi! Cawidi Bororo! Cawidi Bororo piceredi!
Icare ure cewu ekaguru, eka boe to pui. Oinore ure ao ototo.
Icare ure joru tugu to pugeje. Cewu toro magadure. Cewu turoiaji.
Icare ure kowuje. Mare kowuje du pemegare rugadu! U...! 
Icare ia kodureuge cere emagu ai pugeje. Mare ukare ko. 
Imearudaere ba tadare umode ia ko. Ure ukodobodo pobe.


37. Icare cedure. Cemaragodure jii toro. Cere nowu iku igurudo turugadu. Cere bu tu tu turagojemodewo bukeje.
Cemedugodure. Icare cere iguru rakojedo... cere akedudo meri mitoduji. Icare ire akego cei, cewo meriri iku akedudo kuri je.
Nowu umode iku inogidowu, nowure cere akedudo 'taci' pobo okwato rugadu.
U...! Icare cedure. Cemagore: U! Barogwato icare pamode meriri iku bu.
Icare cedure bato. Ceegarore cemode meriri iku bu barogwato duji.


38. Icare cenogwagere: Cere cegerogu kowuje tu. Ire cewu pejô ao torido tu tu. Ire udo tuiedu.
Icare aregodure (nowu kaiamo aregodure), akore: Wè mata cedi para cá comiga! Predu!
Akore: Cedi, cedi, cedi, cawidi.
Ure tugera bu tuguri keje.
Icare ure ewureagurudo ii nowu tuge bogai.
Eture itae. Ire maku etai, maku etai, maku etai. U! Iegarere!
Ere tugera to oino ji oino, enogwa rore jagu jagu jagu ji.
Ca! Erore toro 'taci' tuguredu tabo. Nowure ure enogwa amogo amogodugodure.


39. Ca...! Icare cere Padre bie. Inagore: Padre, barogwato icare cemode meriri iku bu.
Akore: Ta bom!
Akore tudumoduie meri pagaia keje cewogai.
Inagore: U!
Icare cedure. Nonore icare nowu kaiamo kodo cedabo.
Icare cedaregodure nowu ceeda kae. Cere jorugo tu... Icare cere nowu kare epeguru tawuje. Nowu kaiamo ure nowu epeguru jamedu ko. Cere ia kare emagu ai jamedu.
Ca! Icare cere meriri iku bu. Cere iku inegido (esticar o arame) 'ta' toro. Icare cere 'grampo' tugu nowu meriri ikuto jii... cedaregodure tabo oiado rugadu.
Inagore: Barogwato pamode akedudo. Paduwo!



40. Care cedure. Cegodo jii toro bato. Cedaregodure bato tu... Cere cedaimo. Icare cenogwagere.
Cere nowu Padre bie. Inagore: Barogwato pamode akedudo.
Akore: O! Que bom! Que sorte!
Padre Pedro akore: Barogwato itumode tapira bogai jamedu tapira doge ewogai jamedu. Pobo Cereuto oino tooro.
Ire parina tugu 'pejoto' pugeje tu... Ire ao torido, ire makado rugadu.
Nowu eimejera etuo pega ire uke makado. Icare eture toro tuge tabo.
Nonore eture kuri kuri je. Mare enogwagekare du keje etukare kuri kuri je. Boe emodukare enogwagedo, etumoduka, etumoduka.
Icare Boe Cedure. Cedure woe, nowu cewoadae rogu kae. Nowu brae eno 'dama', brae eno 'baraio' jire cewoadure.


41. Care nowu Padre Pedro aregodure cedae mato (Finado Pe. Bruno, finado Atílio eture marigudu cebiji. Ekodo cedabo jii toro, enudure toro mito tu je, du keje eture cebiji).
Akore: Barogwato tamode tagujagudo, tamode Taeku bu ra, tamode taejiwudo, tamode nonogo tugu tagaoto kuri rugadu, tamode nonogo kurido tagaoji. Akore: Taragodumode oino, Xavantedoge eragodumode oino.
Inagore: Ta bom!
Akore: Kodire tadumode kaidaga bogai tagimoce.
Cenagore: U! U! Cemode ceno baado.
Cere cee ta nowu akoi cei duji. Cegarere! Cegiarigodure boe ewogai kodi.


42. Cleliare okire Padreji tuduwo. Kiarigodu nure. Akore: Kodiba tare itudo mato? Care akare iwie ai itudo duji. Akare iwie iragojemode woeduji. Akare iwie iwimode woeduji. Kodiba? Kodiba akorigodure ii?
Akore: Boro! Ikorigodu karega ure ai! Atumode. Atumode!
Icare barogwa kododure. U! Mare awu boe oino woedu inodu karega ure toro. Oinore kaidaga burere pui. 
Cenagore: Marigu, Paduwo kaidaga kae, paduwo kaidaga kae!
Cerore 'taci' kaidaga kae. Cedaregodure tabo tu je.


43. Care nowu aredu akore: Ikera remodukare tai. Icare ure tugeragu cei, ure ceioku bu rawuje, ure ceewi rawuje, ure cegudu kado. 
Ca! Ure cegiado, akore: Ca! Tagaimo. Iwo tagujagudo pugeje. Care cere cedaimo.
Care akore: Imode tugujagudo kuri je, ikera remodukare tai.
Cenagore: U!
Ure cegujagudo, cegujagudo. Ure ceejiwudo, ceejiwudo (passar resina no rosto). Ure cegiado tu tu tu je.
Nowu tonaregedu (Geraldo) ure ko boigodu (enfeitou seu filho por último).
Icare ure iado tu je.


44. Icare cere kaidaga kogudo cegajeje. Icare cere ia oto kado. Icare cere cegiado. Cere cegiado meri woe, pagudu otoji (3 horas).
A! Cerore toro 'ta' nowu peta kae. A! Kaiamodoge edure oino.
Ere tubemegado jamedu.
Eedure oino. Ceedure oino: Imireo, Iori reo, finado Kupe reo, finado Simão reo, Geraldo reo, Aredu reo.
Icare cedure etae. Ere tuiedu nono marigudu. Kode ere tugeroia paru ko.
Cegi rugadu cekare ceno ko.
Inagore: Kaboba pamode ko?
Egore: Jure kia.
Inagore: Boro! Ukare turugadu.
Icare inagore: Cibae Etawadure pamode ko.
Egore: U! U! Boe jokodu!

45. Icare ire ko. Inagore:
Atugo aregoduio... 
Icare cererugodure.
Cenagore: Atugo... Atugo aregoduio. Atugo. Atugo...!
Enawu Aregoduio
Urugu "
Akiri "
Oiaga "
Ukuie "
Uworo '
Du tonajire Clélia urare: Atugo ' arego ' duio'
jii..."Ukiga" kae.
Icare cere kado cai.




46. Icare Padre akore ei pugeje: akore: Tagi pugeje.
Icare Kaiamodoge eragodure pugeje. Egore: 'A 'A 'E! 'A 'A 'E! 'A 'A 'E!
Ca! Ere tura kado pugeje.
Tagi pugeje. 
Cenagore: Pawo ao ko pugeje.
Cenagore: Jure to! Jure to! Jure to!
Kaia to!
Mano to!
Aro to!
Cere kado nono 'tai'.


47. Icare Kaiamodoge pugeje, eragodo pugeje.
Cegi pugeje. Ca! Nowu Cibae Etawadu Aore cere ko.
Icare inagore: Buturori akiri paradodu.
Kurugugari akiri paradodu
Reruio. Reruio. Reruio.
Ire kado 'taci'.


48. Icare Padrere pobo betu maku cenai. Ure karameru maku cenai.
Ca! Icare cedure. Cere cedaimo. Ure 'sabão' maku cenai cewu nowu nonogo rawuje cebiji.
Care cere rawuje cebiji tu.
Ca! Boe codure. Oinore cenagore woe ceegare tabo!
Barogwatore icare iwugerurure pugeje karei.
Ire ikedo amado ei pugeje.
U! Ire itugu ekuda pugeje toro 'cozinheira' uwai kae.


49. Ca! Icare cedure nowu cemaragodae kae pugeje. 
Mare cekare kare erego. Kare ki kuricigore toro ceeda keje.
Icare cedure. Cegodo jii... Cedaregodure nowu ceeda kae.
Icare cere jorugo. Cere ia kare erudo cegeje. Cere etawuje.
Cere ekowuje 'parina' kudu tabo, jii... 
Care cere cenogwa ra, care cedure cemaragodae kae.
Cere meriri iku tugu iguruto pugeje, oino. 
Ceburedugodu tabo poboto, cewo akedudo.
Iori akore: Adurudo.
Inagore: Adurudo. Oino ji jamedu.
Akore: Apega jokodu radure!
Inagore: Apega jokodu radure!
Icare cere akedudo rugadu, cegugudu rogu tabo.

50.Icare cedure. Cegodo jii ceeda rogu kae. 
Itaore tu je ma, ecewu kaiamo padu tu... 
Inagore: U! Cewu kaiamo padu oinono!
Akore: U!
Inagore: Emareo! Padu oinono!
Inagore: Pawo bito.
Akore: U! Akago kaba oino. Marenaru reno.
Cegodure ae. Ure tumugudo 'taci'. Jekarere cei. Cegi jamedu, ceegarere ji jamedu.
Cere nowu uke kare kodu mak'ai. Icare oinore akore tuiegare tabo! Bigodu nure tuiegare koia!
Icare cenogwagere tu...
Nowu tugodo tabo aregodu aregodure nowu kare ewogai.
Cere emagu ai tu... Cere iage ekogudo kodudu tabo.

51. Icare cedure. Cedure bato. Cegodure meri woe (3 hs da tarde)
Cegodo jii toro bato.
Oinore akore tugodui tura tabo, nowu tumedage emearuduwo turaji rade akoino.
Cedaregodure bato tu (5 hs). Icare cenogwagere.
Cenagore Padreji: Cere akedudo.
Cei pobedu jire nowu roreru remawu rugadu. Pegare cei.
Akore: Barogwato tamode awara akudo jii jice 'colchete' kae.
Akore: Corta bem baixinho.
Inagore: U!
Akore: Tamode 'matura' reko. Tagaregodumode mato, tamaragodu akedu keje tu je.


52. Barogwatore icare cedure. Nonore icare cere cege kurido rugadu.
Cere upe ewa reko, kagarigadoge ewa reko. Cere ewa tugu marigudu, dure cere reko.
Cegodo jii toro nowu tori paruto. Cegodo 'ca' nowu 'colchete' kae. Icare cere nowu cege rogu jeto tu. Nonore icare kaiamo aregodukare.
Barege etawara, adugodoge etawara, du kejere cedure cemaragodu tabo. Boe paru tugu nure.
Icare cere jepara to boeji. Icare cemaragodure, ceboru jetu nure pui (estávamos trabalhando um de costas para o outro).
Cegodo pumeji jii, awaraji. Awara okwaji cere akudo. Cegodure jii... Toro bato.
Icare meri aregodure baru oiado, brae etaia kae, cere cedamudo. 
Cegodo jii toro cewu cege rogu kae.


53. Cere nowu cege rogu kowuje. Nonore icare cegiarigodure. 
Cenagore: U...! Care brae erorerure pai. Icare brae ekorigodu pegare pai. Ia boe pegagodureu koia karega ekorigodure pai. Ia boe pega oiareu koia karega ekorigodure pai. Mare paroiwa modukare. Awara bokware pagai. Du kodire paregodukare. Du kodire padukare. Woe boe ekere tuginoi jamedu. Paerdiwa modukare awu boe ekeji. Pawi onamode tu page boi koia boe paru kajeje. Paeda kedomode boe paru gajeje page boi koia. Du kodire paregodukare. Oino.
Icare inagore: Paduwo!
Icare cedure.
Boekare! Cenagore: Paguduwo poboce. Icare cedure toro ituguruto. Icare cegudure. Cegiarigodure oinono kode... cere cemaedo tu... boe oto ure tuginoi ceegai (a ponta do mato era diferente para nós), cegiarigodu koia.
Icare akore: Ikiguruduwo jao.
Inagore: U!


54. Icare akore: U! Arego mato aerduwo. Iorudure aroeji!
Inagore: U!
Ikodo toro ae.
Inagore: Kaiba?
Akore: Mato!
Ikodo kuri toro ae.
Akore: Nowu boearodugodu!
Inagore: U!
Akore: Akaiwodo!
Ha, ho...! Oino rugadure...arodureboe ure tumugui.
Icare inagore: Paregoduwo kaiamodoge ewogai, ewo bito.
Akore: U!


55. Boeki kejere mugure. Ure toreado oino tai tai tai. Boekimo rema, uradure tuiagu tuguri butudo.
Icare ceregodure toro kaiamodoge ewogai. Icare cedaregodure toro etae.
Inagore Pe. Pedroji.
Akore: Que foi? O que foi?
Inagore: Jure pijire ceroino kaiamodoge ewogai.
Icare akore: Ema pa?
Inagore: Mugu jice! Kuricigo!

56. Icare ia kaiamo rakojere woe. Icare makore ae.
U! Okwa pemega nure ewadaruji rugadu!
Icare makore toro etae, nowu ewadaru tabo. Akore, makore, makore, makore. Du keje icare ure ewadararodugo puwogai (ele suscitou uma gritaria entre eles): We we we we... 
Icare etaregodure mato.
Padre akore jureie, nono icare eregodure nowu to ipo bogai.
Icare etaregodure. Icare cedure ebo. Cegodure ebo. Oinore egore tuiegare tabo!
Icare cedaregodure ae.
Inagore: Ca! Emareo!
Aora meto pobo tada, remawu mugure boe ki keje.

57. Icare nowu itonaregedu finado Kupé (João Garimpeiro) akore: Imire imode bito!
Inagore: U! Akire akonagodo ji.
Boekare, utu toro ae, cewu brae ewaiga amoe epereu tabo (chumbeira, bosta de coelho). Ure to aorato 'pa'!
Ure tumegido... 'kororo'. Ure tugiwuje gu... tuwi tabo.
Icare inagore! Ca! Icare pabaru kejewudo.
Ure ino rugadu. Cewu boe korire eidu rore piji ja tuku, tuiordui nowu jure jitu keje. Oinore egore tuiegare tabo, nowu tuge jureji.


58. Icare ere tudugu ji, ere tuwirido jii tai (fizeram fila carregandoo) Icare eture apo. Egore: m! m! m! We...! we... m! m! tumedage ewogai, eregoduwo pudae ewo tudugu ji tarobi, tuwo tamudo.
Nowu tumedage etaregodure mato, ture tabo.
U! Icare ere barigu kuri tuku.
U! Kurire. Raire jamedu.
Eerdiware ji. Eerdiware bararuie duji, eerdiware kuiaruji.


59. Icare Padre aregodure mato. Akore: U! Kuri remawu nure!
Inagore: U! Kurire rugadu!
Akore: 'Agora' tamode biri ta inoce.
Kocare cere okwa kogudo. Cere biri bowuje ja toro o oto kae.
Icare cere biri ta ju ju ju ju. Biega tu je. Icare inagore: Awu biri okwa rawuje jii toro okwa kae.
Icare inagore: Imode o kogudo.
Ire o kogudo ia ipo paru tabo tuku.
Inagore: Icá! Tamugudo biri keje. Du keje icare ere tumugudo keje guu! ora paruto. Icare cere boe bu ora paru kae tu... 
Icare cere iado. Akore ceiagu jaido. 
Icare cere ipoguru kado epace. Ca! Cere tugu to.
Cere akedudo tu, icare cere rakojedo boeru keje.

60. Nono boekare turugadu. Nowu kaiamodoge ekorigodure cei nowu jure biri keje.
Kocare cebagudure, cere Pe Pio bie.
Inagore: Pe. Pio! Kaiamodoge ekorigodure cei nowu jure biri keje.
Akore: Kodiba?
Inagore: Awu jure biri kejere ekorigodo cei.
Akore: Xavante pode comer carne de sucuri, mas couro não. Couro é para mandar.
Icare ere nowu jure kado, ere maku puai, ere bowuje pa, ere bowuje pa. Ere udo pu reore.
Ere torudo, iage ere baiki uru bu tu keje.


61. Icare ere kowuje. Mare ekare kowuje paga.
Eragodu nure (imita bem o canto dos Xavantes)
A ie ha, a ie ha, a ie ha ha!
Egore ce...! Barogwa kododu kae.
Eragodure tumode ko du otodai. Ere taiado tureru tabo pr. pr. pr!
A ie ha, a ie ha ha ha!
I...!
Ewiri kedore, ekujagure, eno bare.
Ime, ipare erare tu je, nege kugure jamedu. Areme era bokware.

62. Icare barogwa kododure. Cedure toro nowu enogwagerewo kae, nowu ere jure kowujewo kae.
Cenagore: Io...! Icare paerdure ia pamedage tuginoiwugei, egugudukare pudabo boe jamedu boeji.
Enogwagere nowu jure jamedu boeji. Ere awu pega boe kowuje rugadu; nowu pega boere pemegare enogwaji. Kocare ioku kidugodure.

63. Du keje icare cedure cemaragodae kae pugeje, cewu cemaragodae jepara tabowu mitodu kae.
Cegodure... cere cege rogu jeto tu cemode kowo keje.
Cere ceiebara merido tu... Cere akedudo, du keje icare cedure 'pa pa pa pa' cegodui puapo.


64. Du keje icare boe pegagodureIre ie to imeduia jipagi du tabore itaiwore: kaiamore koiwo onado pudui. 
Itaiwore ma, ro pegare. Ure tudugodo oino tu je. Boce kodi itogodure Ioriji. Nono imagore ji, imaragodui oino jepara tabo du tabore imagore Ioriji. 
Inagore: Amearudu awadudo ai!
Inagore: Kaiamo onare ai.
Akore: A?
Inagore: Kaiamo onare ai.
Akore: Hum! Ure nowu tuiebara aogado ta...
Imi jamedu ire iiebara rakojedo jamedu.
Boekare! Uradure tuiagu cewido, cewu jure biri keje.
Icare cere jepara aogado ji, akore: A! Cawidi, Cawidi!
Rakoje puredure tu oino cei rugadu.

65. Icare Iori akore: A! Cawidi não! Você quer brigar nós. Você quer matar nós.
Akore cei: A! Cawidi, Cawidi! 
Akore cei: To to to ! (Vai embora)(3).
Care cedure rugadu. Meri aregodure brae etaia kae jamedu.
Cegodo jii toro bato. Ceburedugodu nure nowu cemaragodaeji jamedu.
Cenagore: Padre, kaiamo ure tugidogoduiagu cei.
Korigodukare. Akore: Índio, índio.
Inagore korigodumoduie macare korigodukare.
Icare cenagore Geralduji, cenagore: Geraldo, akodumode cedabo?
Akore: U! 

66. Icare cegodure nowu cemaragodae kae pugeje. Cemaragodo jii... cegodure, cegodure. Boekare! Cedaregodure bato tabo tuku.
Ca! Icare akedure. Geraldo maragodure cedabo jamedu.
Cedaregodure ia powari iku kae, Geraldo ure tuiebara bu taci, nowu ia powari kajeje. Nowu powari porore, pegare, du kodire roino ji. 
Icare cedure bato. Cegodo jii... Cedaregodure bato tu. Icare cenogwagere.

66. Aí fomos continuar o nosso trabalho. Trabalhamos bastante, fomos indo indo. Até que chegamos com ele (com a roçada) na aldeia.Pronto! Acabou. Geraldo foi trabalhar conosco também.Quando chegamos a um pé de cabacinha, Geraldo passou a foice numa cabacinha. Fez assim porque a cabaça estava furada e estragada.Aí fomos para casa. Fomos e, quando chegamos em casa, jantamos.

1. Du keje icare makore cei pugeje. Akore: 
Icare tamode bai ipo kado. Mare tamode reko tagidoru tabo, taganaora tabo. Tapiradoge bokware.
Care ceiore pamaragodae pegareu todu reno... Rakare, mare mori bokware cenai. Nowu pegare rugadu. Cere iguru kado jii... Cere akedudo. 'Colégio' bai jire ceroino.
Cere bure tugudureu ipo pa doge, cere awu pado ja tadawu cere kado. Cere aiagajejewu kado. Cere nowu bai jura kado. Icare cere akedudo.

2. Kaiamodoge ere kuo ai kado. Iage ere kado, iage ere reko.
Emagare kode ere nowu kadodu akedudo kuri je. 
Kogure etui raru tabodu reorere kaiamodoge eture bai tabo.
U! Motudukare ei. Enogwage kurire awu tuge pega boeji, kode eragare rugadu, ero rakare rugadu.
Cegi rugadure cegugudugodu jagu nure tuku iguru motudu koia. Awu ipo pa, awu bai kugajejewu awu bai aiagajejewu awu bai jura, awu kadoguru, oinore cerore tabo. Cero kudu tabore cere arego arego. Cemodukare arego ma, Padre okimode cei. Umodukare akiró maku cenai. Nowu meri kodu pagamode cei. Du kodire cere ceduru jamedu tabo tawuje. Oino.

3. Icare cere akedudo. Cere nowu ipoguru jamedu bu tuba keje. Cere nowu kadoguru jamedu bu taba keje. Du kejere cemaragodure cewo bai tugu ji pugeje.
U! Cegarere tu, cemode bai tugu jitu duji. Ceburedukare ji.
Icare cenagore: Icare pamode bai tugu ji.
Cenagore: 
Pamode padre bie, pamaragoduwo meriji, pamaragoduwo boecoji. Roreru karegure pai, Kiarimoduka.
Boekare! Cenagore: 
 Boro! Pamodukare pagerabraredo ji. Urugadu! 
Nowu 'colégio' baire, du keje nowu padredoge enudure tadawu baire, du keje merimaodoge ewaire, du keje ere tuge pemegado baire.

4. Ca! Kado! Oinore ure! Finado Kupere akoino. Emare jordiware nowu padredoge emagore jiboeji. Du kodire emare ure togwa kurido tu tu cebaru tabo. Emare makore awu Pao Pemoji cebaru tabo, cenudumode du keje tu tu. Biagodumoduka. Akore: 
Tawiagodukaba 'cruz' piji. Pawadaru mitodu, pamearudae mitodu, pameartorure jiboe mitodu jire awu paobe egore oino, ewadarure oino. Akore cei.
Akore: Tagaora pegagodu keje, oino pobo betu rogu tu tu tageje, du keje tagaora pemegagodumode tu tu tu je. Awu Pao Baru tadawu o jorubu kuru reno, nowu pobo beturogu reno. Ure towuje aora pegareuge, mearudae pegareuge, rugodureuge ecebace. Ekudumode du keje, ewudugugodumode, meardae ureore, awu Pao Baru tadawu akore. Du kode tado pobo betu rogu tu tu tageje, tagudumode ce du keje, tawabo, tagaora akodumode, butugugodumode. Oinore akore cei.

5. Icare cenudure. Ceedadure A! Cedure toro ceno Igreja rogu kae, cere 'rezado' toro tu.
Icare cenagore nowu Padreji. Cenagore: Cemaragodumode awu meriji, cemaragodumode boecoji.
Akore: U! Umodukare ino.
Akore: Tamaragodu modukare boecoji. Nowu meriji turugadu tamaragodumode.
Cenagore: U rugadu.
Icare cenagore: U! Marigu. Mare cedamu modukare.
Akore: Tamaragodudo meriji tu rugadu. Boecoji karega. Boeco piji.

6. Icare cedure kae. Cerudure tu. Icare cemagore nowu cedonaregedu pega Kupeji, metuiare Geralduji ewo bai raido cedae. 
Icare cerudure. Cere cewu ceragojaji gu gu. Icare ere maku cenai. Icare cere bu ceegare tabo! 
Cenagore boe kaegae, cemoduie akedudo kuri je. Du kodi ceegarere.
Mare cemearudae nure ceekuri pagado. Cemaragodae kuri remawu nure rugadu. Cemaragodure cegera tabo, cemaragodure ceganaora tabo.

7. U! Boe pegagodu remawu nure cei. Mare cenogwagere pemegaguragare. 
Du kodire ceeda kedokare cemedugodu okori koia.
Cere bu jii... je! Icare cemedugodure. Boeru jetu pegagodu cei.
Cemedugodu okori koia cenagoino. Cege boi koia karega cenagoino.

8. Nowu cege rema, meri rekodure ceguredu keje.
Ceguredure meriji. Ceguredure boecoji. Du kodi ceguri rore u jewu bokware.
Cenogwagere pobo betuji, cenogwagere 'café' ji, cenogwagere boire ceiboe jamedu rogu boeji.
Kare kurire. Kare eiamedu boe: joku kurireu, aragoreu, oecereu, karo kigadu, amigi, buiogo, otoreu, aora corogu, biri kigadureu, kido kia, kudogo, juireu, jarudo, akoro, koma, ae enogwa, upe kurireu, tapirare, jugoreure, aroe, 'pejô, parina', ju, amireu. Cege kuri nure rugadu! 
Bokwareu cegere 'piga' kuru rema. Boe bokware.
Cere boekuru rodo.
Icare awu boe eke remawu, itura boe eke, kurodureboe, jatugo, akogo, eko, mano, icare cenogwagere.

9. Cenagore: U! Pamode awu pago bai akedudo du kejere, pamode awu paobedo kaiamodoge eto pui pawo pawiredo kaiamodoge eegai. Mare cewadaru keadu nure. 
Ceegare koiare cenagoino. Umodukare ino. Emearudukare biegatu je cewadaruji. Cegima, cemeardukare biegatu ewadaruji jamedu.

10. Icare cemaragodure jii, meri rekodu tabo jii. Icare cere cegera ra piji. Cere nowu ceroino jiwu akedudo. Awubowure cemode pemegado barogwato pugeje.
Icare ceedure cenogwage kae.
U...! Cegarere...! 
Nowu Cleliare oki okire. Aidure taduwo.
U...! Ca! Arire mito cemaragodui nowu bai jitu keje, icare cere iado 'taci'.
Du keje icare cere ia pemegado pugeje. U...! Cero maga nowu metuia jitu ureorere cerore ji pugeje.
U...! Ca! Arire mito pugeje ceroi jitu keje, icare cere akedudo 'taci'. Padredoge ewai cere towuje.

11. Inagore: Pawo ai otoborado. Nowu inodure akedu marigumode. Nowure pagera remode ji.
Egore: U! Boe jokodu. 
Nowu paroia rema pegare, akedumodukare kuri je. Boe maegodu onamode paroi jitu keje. 
Icare cere otoborado. Cere iado. Cere raido jii. Cere bu tu nowu ipo keje tu tu tu tu.
Cenagore: Panure akedudo.
Icare meri aregodure brae etaia kae. Cere cerawuje piji cenogwagewo.

12. Cere arego toro nowu bai aiagajejewu kae. Cere to tuku, nowu bai aiagajejewuto.
Icare inagore: A! Meri rekodu tabo pamode akedudo.
Inagore: Barogwato pamode ei pobedu ao mi 
Icare cenogwagere.
Cenagore: Togowage kurido, pagera rewo ceegare tabo. Ceegare pega pega nure, cegiarigodu okori koia awu woeboe bogai, woewu iparedu bogai, woewu imedu bogai, woewu aredu bogai. Oino. Du kodire cenagoino. 
Nowu kaiamodoge ere cegiarigodu biega tu tu je.

13. Icare barogwa kododure, cedure toro cege rogu bogai.
Nowu brae egore 'farofa’, nowu cenogwagere. Du koiare ure cenogwage pemegado pobo betuji.
Du tabore cere nowu Padre Pedro bie.
Inagore: Padre, cemode awu baidoge etao mi.
Akore: Ema rugadu.
Akore: Awu barogwatore Pe. Inspetor aregodumode.
Icare, A! Ceegarere rugadu nowu padre aregodumode duji. Cenogwamaguduwo ji ceduwo.
Icare akore: U! 
Cenagore: Ema rugadu.
1. Care cedure toro, nowu cemaragodae kae.
Cenagore: Tawiapagado toro jaruru bogai.
Ia akore: U! Jaruru aregodu biamoduka.
Inagore: U! 
Icare inagore: Awu parure kodumode jao.
Icare cere mi. Oinore cerore ji! 
Du kejere, jeto toro moto kejewuge, nowugere emearudure jaruruji cebiji.
Egore: Icare aregodure! 
Icare oinore cenagore ceegare koia! 

2. Care je pado 'ta'. U! Pobo oiagi, motor tabo. Kodure awara paru kae. Icare cegodo toro ae toro. Icare cere cegeragu ieraji. Jekare bigodu nure cei. 
Du keje icare cenogwamagudure ji ceduwo.
Du keje icare korigodure cei pugeje. Akore joru okwareuie cei pagera awubodure. Cedu kaiagu. Joru aregodumode awu cegera awubodure du kae du keje cedumode.
Kodi icare cegi remawu cegiarigodure. Icare cegiarikare pugeje. Cegiarigodu nure. Mare cegiarigodu epaere. Cegiarigodu epare baiga akoreu. Cegiarigodure du keje, cegidogodure ia kiogoroguji du keje cegiarigodu akedure.

3. Nowu Inspetor iere Pe. Guido Barra.
Du keje Ceegarere biega tu je. Jokodu karega.
Icare uture nowu cemaragodae kae. U! Oinore akore tuiekudu koia ji.
Icare akore ceiagu ia mugudo pugeje, mare nowuie icare kurimode, brae etore emagowo baperaji tada. Nowu metuia rema kaiamodoge eno remawureno.
U! Kodi icare cebagudure pugeje. Ceganaora tabore cemode i reko reko pugeje. Du kodi cegiarigodure.
Cenagore: U! Maigodu gura, ikanaora rogu biture.
Icare inagore: U! Ema rugadu.
Akore nowu baidoge etagedu kejeie cemode nowu bai metuia mugudo. Oinore akore.
Inagore: U! Ema rugadu.
U! Icare ceguribo okwa korire, cedaora korire.

4. Icare barogwa kododure. Ure Missa to cedabo. Icare okwakuridodu akedure. Icare cedure mokuro kuru kae, amireu kae, café kae, egore 'paropa, paropa' ino jiboe kae.
Icare cenogwagere. Cenogwage akedure tu... icare cere ceebu 'ta'.
Icare cedure cewu bai kae. Cerudure. Ere bai maku cenai, icare cere bu jii... je. Oinore cerore ji, oinore cerore ji. Icare cere arego aiagajejewu kae. Icare cere cerawuje.
Cenagore: Pagowagewo jao.
I...! Nowu kaiamodoge eeku aidu nure ceno baiji!

5. Nonore icare cemaragodure ji cegera kiari tabo. Cedokire pui nono.
A! Icare nowu finada Clélia okire rugadu, tuduwo.
Icare cenogwagere. Nowu Pe. Inspetor, Pe. Pedro, enogwagere cedabo.
Du keje icare Pe. Inspetor makore cei, akore: Tadumoduka. Uwirereuge imode nowu tawire erego mato tawogai. Inoba uwirereuge tare woe?
Boe bokware. Imire iwirere mitotu je. Du kodi icare boe pegare.
Egore iwire bokwa, iwire bokwa, tuiamedu tabo.

6. Akore ii: Aki?
Inagore: Imire iwirere.
Akore: Akorere?
Inagore: Itorere.
Akore: A! Nonore icare tadumodukare rugadu.
Akore: Imode akore erego mato meriri kodureu tabo.
Akore: Inoba akore areme?
Inagore: Itonaregedu aredu ure mito tu je, imedure mito tu je jamedu.
Akore: A! Imode erego mato meriri kodureu tabo.
Akore: Nowu awobe areme ewo padregoge ekudae kabi, mestredoge ekudae kabi, merimaodoge ekudae kabi.
Inagore: U! Ikiarikare.

7. Icare akore nowu areduji (Cleliaji), akore: Akogere?
Akore: Ikoge bokwa.
Du kejere nowu Pe. Pedro akore: Kodire akoki maere ii.
Akore ino nowu imedagei jamedu.
Akore: Tagi, tawirere?
Egore: 'M 'm! Cewirekare.
Nono nowu Pe. Pedro makore ei pugeje, akore: Tawire bokware mare tagoki maere ii.
Akore: Awu uwirereure oki bokware ii.
Akore: Pe. Inspetor, awuge etoki mae nure ii. Togwage akedu keje etoki etokire ii. Kodire itaidure iwo etudo. Macare pamodukare etudo rugadu.
Akore: Arumode ia areme etarego mato ewogai, edo nono ereore.
Akore: A! Ema rugadu.

8. Ca! Nono icare emagokare. Erore ta... Imi jamedu ipagudugodure jamedu. Nowu akore tuiagu itoreduje, itore erego toro iwogai, iwogwawo toro rugadu, du koiare ipagudugodure.
Inagore: Wo! Kodi iragoje radumode woje boe mae tada! 
Kocare ikiarigodure.
Nowu imedage ekorigodure ii jamedu. Egore: Akire akagoiwamode ji, macare amagokare! 
Inagore: U...! Imagokare. Tori butu nure iiagi. Ipagudu koiare imagokare. Ipagudu koiare iwadaru okware ito.
Inagore: Kajao! Tawudugu bokwa.
Inagore: Padumode. Padu bokwa moduka. Padumode. Mare pawudugu rumode padu pemegawo, pegaregodu pemegawo. Mare pawudugu modukare, oinore icare padu pegamode, padumode nono boe erugodui puidu boe erore padu tabo.

9. Icare barogwa kododure. Cere bai tugu nowu ceroino jiwuji. Meri rekodu tabo cere nowu bai metuia pemegado tu tu tu je, cewo akedudo pudonaji du bogai.
Icare cere akedudo.
Cenagore: Icare pare akedudo. Paduwo kugaru kae.
Cedaregodure kae. Boe bokware. Cewogu nure pugeje. A! Baarodugodu nure.
Ure tumugudo cewodo keje: poru, kudogo... Mare cekare ewido: Buwodo ukare tugeragu ei.
Icare cedure.
Cenagore: A! Paduwo! 

10. Cedaregodure. Icare cenudure tu... 
Ceedadure. Cenagore: Paduwo kuruga kae, pawo turubare ewido pugeje.
Icare cedure. Cegodo jii, nowu kugaru kae.
U! Oinore turubare ere tudo! 
Icare cegidore ei 'pu pu pu'. Cere ewido tu... 
Oinore cenagore ceedui ewugeje.
Ca! Care cedure ebo, nowuge ewugejere ceegarere tu rugadu. 
U! Cegiarigodu remawu nure. 
Cemagore nowu areduji. Cenagore: Iage egorido, du keje are iage etugu.
Ca! Rore ino rugadu tu... Icare ure erego mato cedae ira kae.
U! Aroe, pejô, pamagomodukare bogai.
Icare cere kowuje.

11. Cenogwagere woe, icare Pe. Pedro makore cei, akore: Icare tawoadumode awu kaiamodoge eegai. Akore.
Akore: Barogwato tamode tagujagudo, tamode taejiwudo.
Akore: Tarerugodumode oino, kaiamodoge ererugodumode oino jamedu. Oinore akore.
Inagore: U! 
Nonore icare ceegarere.
Akore: E! Clélia! Senhora arranca barba de seu awurimage.
Inagore: Imi jamedu. Inogwarigodure.
Boe kare! Akore: Tadumode kaidaga bogai, tagimoce.

12. Icare barogwa kododure. Inagore: Paduwo kaidaga bogai, ca kuri je.
Icare cedure bogai. Cere cegeragu ji tu... Cedaregodure tabo, cere tugu poboto.
Du keje icare nowu aredure ceeku bu ra. Icare cere cedaimo.
Icare ure ceguiagudo pugeje, icare ure ceejiwudo pugeje.
Cedagedure tu... Ca! Du keje icare, cedure. Cewabore cereore.
Cere cedaiado oino nowu kaiamodoge ewororo keje. Emagere enogwacere woje Itobore jaogwai.
 Inagore: Icare ceragodumode Cibae Etawaduji, kuri oto pa kae.
Egore: Boe jokodu. Marigu, marigu! 
Icare inagore nowu Cleliaji, inagore: Ara rakado, apoguru piji.

13. Icare ceragodure ji.
Inagore: Marigu, marigu!, tamagodo itabo, tamagodo itabo.
Icare cenagore: Reruio, reruio
Oie rega jure rekodudo ceiogaio
Reruio, reruio
Oie rega kaia rekodudo ceiogaio... 
Icare kaiamodoge eregodure pugeje. Emagare. Emode pagerare, pawurere, pagerare, pawurere (40x)
Cererugodure, oinore ekure cei tu... 
Icare cereru akedure. Cedaiwore ei pugeje, ereruji pugeje.
Cere cedamudo. Cedaiwore ei tu... Eiaruru nure rugadu! Emagare oinono kodi. Ewure akore: tr tr tr!

14. Ca! Cereru akedure du keje icare akore: Tamode tawai oto akudo, tawai oto pegodo.
Akore: Itaregodumode tawogai boeco oia keje, paduwo ia 'peta' rogu kae.
U! Ceegaregodu ama nure tu je. Du kode. Boekimo, nori kori kare ceekuji ceegare koia.
Cewoadure ia brae ewoadaeji. Egore 'dama' oino jiboeji.
Icare aregodure mato. Akore: Taeku kabi, taduwo mato togogwagewo, paduwo.
Ca! Care cere cedaimo. Icare cere aroia tugu cei. Care cedure toro.
Akore: Pawo 'rezado' jao. Icare cere ia missa rogu to, cere ceremo ceremo towu ceno Igreja rogu tada. Cemagore Paoji jii je.
Cemago akedu keje, cedure toro cenogwage pa kae. 

15. Icare cenogwagere.
Awu karo kodu gori awu kagariga kodu, parina tabo, cegudure mokuro kuruce pobo coreu tabo. Icare cegudu akedure.
Akore: Marigu! 
Akore: Padure oino. Kaiamodoge eerdumode paduji ma, emode taredo jooo ikato, emode ika okwado poboto pagabo. Du kodire padure boecoji eepaga keje.
Icare cedure. Cegodo jii toooro poboki. Pobokire cedure.
Icare boe awadugodure cei. Icare barogwa kododure rugadu.
Icare boe awadure rugadu. Du tabore cedaregodure, brae etae.

16. Oinore ere pobo kuduji. Oinore ere bado boito kuduji.
Upe kurireuge ebo, enure bado etae. Ere awu parina kudu, awu alho, pimenta, ere tugu eto, du tabore emugure tu tu tu.
Ere togea toubo baruto tu tu tu
U! Enure barodugo rugadu.
Nowu eroino jiboe padu nure tu boe paru. 
Icare cerudure. Cere ceremo ia bai kurireuto. Boe kimorema, nowu upe ewaito rabodu.
Oinore ere bai paru gajeje.
Ekare ewido. Erore 'kororo' je.
Erore 'guru guru guru' je.
Ere iage ewarigu ceno ikato. Ere nowu kodureuge etugu latadoge eto, cegeje. Ere barigu toro ikato.

17. Du kejere icare cere 'rezado' 'terçoji'.
Ia braredo oragudu nure. Kocare ure cegiarigo. 
Cere 'rezado' jii... Icare cere 'confessado' pugeje. 
Icare ure 'café' maku cenai. 
Cegudure 'cafece', du keje finado Simão akore: Taebu mato. Tamedage enogwage nure 'piga' kuruce.
U! Nowu bogaire cemonogodure tu je! 
Cemearudure nowu ieji. Ha! Cere ceiodo puwugeje baiporoto rugadu, ceguduwo.
Cenagore: Kaiba? Kaiba?
Akore: Tagaba boe pega jokodudo.
Inagore: U! Amorora amagadu kaba. Awimoduka.
Akore: Kado! Emarece!

18. Inagore: Marigu, marigu, marigu.
Nonore icare ceregodure pumeji rugadu. Cedaokare pui.
Cedaregodure nowu 'bolicho' kae. Cedaore ma, oinore ure bai otoji! 
Nowu ure kuru makuwu joku pegare jamedu, mare jordiware. 
Cere cegeragu ieraji, cegimadure apo.
Akore: Tagu, tagu awuiace.
Makore ia braedu ai. Akore: Marigu mato.
Boekare! akore: Awuia maku awu Bororodoge etai.
Nowu ore nowu 'piga' cewu akore: Da para eles. Dá para eles. Não fala comigo não! 
Icare ure tugeragu ji. Nowu 'copo' kurire. Ure redo to joo... 
Makore cenai, akore: Emareo, emareo, emareo! 

19. Cegudure, cegudure, cegudure. Biega karega.
Cere nowu boetojiwu oiko. Cere ia oiko pugeje, icare cere ia oiko pugeje. Pobe ma awu metuia bokware. (Meri woe).
Du keje icare Padrere boe pa ceroi 'pinga' jitu duji.
Akore: Vamos, vamos, vamos! 
Jeture cei, mare cemeartorukare ji. Cedaidure ceguduwo pugeje.
Braere tugera braredo cei. Du kode cemeartorure.
Egore: Du keje tadumode mato pugeje.
Du kodi icare cedure rugadu. Cerore rugadu 'taci'! 

20. Upe tudureugere, du kejere kodureugere. Kodire cege kuri remawu nure. Du tabore ceroino.
Kodire, Padre korigodure cei, mare makokare. Kodure cedabo jii... 
cedaregodure awara paru kae.
Cere nowu cenoe, cege, cere rutudo. Ceegare nure.
Nowu aredu akore: Tagudure?
Cenagore: U! Cegudure.
Care akore: A! Kocare! 
Ogwarire cei: Ka ka ka ka! 

21. Padre akore: Tarego poboto.
Icare ceregodure poboto. Cere po arego, du tabore icare cemagore pui. Cenagore paregoduwo awaraji. Awara aregodu toro.
Egore: U! Marigu, marigu! 
Nowu Padre akore: Arego poboto pugeje.
Care iregodure poboto. Ire ikeragu poboji, icare iture tabo. Icare ire po mugudo. Ire iemaedo cewu imedage ewogai. Iorudukare ei.
Icare Padre akore: Amedage eto turubare etae.
Akore: Aki?
Inagore: U! 
Mare imadadure.


22. Inagore: Itumode toro paibagi. Ikare mea aru. Ike mea bokwa.
Imadadu nure. Imedage egokare ino. Ere jekuri pagado. Egore tuduiagu kuruga kae, ciduwo turubarei. Enure jekuri pagado.
Imi rugadu icare ireadodure rugadu.
Icare akore: U! Akaregou marigudu.
Inagore: U! 

23. Iture toro ceibagi rugadu, awaraji, itura boe kao. Ipagudukare adugo bogai 'pinga' boi koia. Iregodu nure tai tai rugadu.
Itaiwore: Iorudure imedage ewureaji. Ewurea rere rugadu. Iorudure nowu ewure re keje icare iregodu rakado pugeje. Ikodure jii, du keje imearudure ekuduji. Ire iwuredo, ikudugodure jamedu ekudu paruto.
Ikodure jii je icare itaregodure etae, ere kimore du kae.
Ere kimore rugadu tai tai tai.
Cedaregodure, cegodure 'cai' nowu 'bolicho' kae rugadu. Cere cegeragu meriri kuruji kuri je rugadu. Cere cedo mugudo je tadawu keje 'ta'; cere je jodo ceiagi rugadu 'paci'. Icare cere cegeragu iaji pugeje. 

24. Du keje icare Iori rugodure braeduji. Ure aora to motoji 'po po po'.
Ire ikera tugu orebaruto. Ure turagojedo 'ta'. Ire mugudo tu je. Boekare! Rekodure ae pugeje. Ire rakojedo pugeje 'taci'.
Icare iregodure apo. Ire jekuri pagado pugeje.
Akore: Kajao! Iwo braedu bito! 
Inagore: Kode! Awo bito! Kodire paregoduwo rekodaji, awo bito.
Icare rekodure jii... cewu cedawaraji rugadu.


25. Iregodure toro ibagi pugeje. Itaiwore, nowu finado João Garimpeiro padure ia braedu keje pugeje.
Brae egore: Arego mato! Awu metuiare tuiagu braedu bito pugeje.
Ure turagojedo ikera tabo. Icare iregodure apo.
Inagore: Amugudo awugeje. Icare are bokware! Pawo braedu bito! 
Inure jekuri pagado pugeje.
Ure turegodu amado pugeje. Turegodure nowu awaraji tu... 
Icare ire iwuredo piji. Ema kodure toro ture tabo.

26. Icare ikodo jii toro. Ire ikeragu iaji. Ire ikeragu meaji.
Ire 'piga' morido, ire mea morido. Ire tugu imijigu aroiato. Ire nowu ino piga kuru tugu to jamedu, nowu imijigu aroiato.
Icare, iorudiwakare iro kao. Iwuduradu awara keje.
U! Ipadure awara kajeje iwi tabo rugadu. Iwudure. Iorudiwakare, mare ‘motor' jaruru jire imearudure. Awu bai mugure reorere kodure ii, nowu motor kodure ii. Icare inudure nono rugadu 'taci'.

27. Jii... je. Du kejere icare iedadure. Ari jeture woe brae etaia keje.
Nonore icare boe pegare. Mare awu Pao Pemo iera brarere cei.
Iedadure. U...! Ire imegido oino woje ikujebiji oino woje. Ikera jeture baiga akoreuji, ikera jeture nowu meriri kuruji jamedu.
Ire tawuje mato, ire udo oino ari jokuto tu...: Korobadure rugadu.
U...! Icare ire je tadawu tawuje. Icare ire iragojedo.
Boekare! Ikodure oino awaraji kuri je. Itaiwore tu je: nowu Iori padure awara keje. Ikare jetadudo.

27. Ca! Cewu boe pegareu reo: Pobo boire ii, biega karega: raka rugadu. Kocare ire ikeragu cewu baigaji, ire biaboro jado, ire to ji biaboro to ji: akogodu nure rugadu, akore! pu!
Nonore icare ikiarigodure rugadu. Icare ire bu. Ire nowu embornal tawuje itao piji. Icare ire itaru kororo kororo jice nowari kudu kae.

28. Iaboe reno pugeje: Ire irawuje nowari joki poboto. Oinore boito jejore poboto. Icare ikodure toro gu gu gu poboto.
Irore poboto "co". Ire itaora tugu. Ire inogwa bu pobo kae tai tai tai. Iture toro moto kae ikudui poboce du tabo. Itaregodukare moto kae. Ire ikirimi ibagi 'pa! dugu dugu dugu dugu, pobo ao kae. Ie pado pobo kajeje, nowu nowari oto keje rugadu 'taci'. Irudure rugadu guru guru guru. Du kejere iwiapagare toro ibagi Pobo akore tu... mato iregodaji.
Ire imeru rakado jai jai jai. Itaregodure nowari kudu kae. 
Du kejere ire ie to ibagi, itaiwore: pobo kodure oino tu ii 'cu'
Du kejere icare ure tugirimi pugeje toro tubo pa kae.

29. Du kejere icare iaboe pegareure ure pugeje.
Awu bai inodu ureore pobore pugeje oino woe pobo oiagi.
Icare brae egore 'Baleia' roino ii. Imode iwuredo 'ca' oino je, inagore: Hu hu hu! ino. Ake ta ipiji imugu pagai tu je du tabo.
Du keje umode ikowuje. Mare iture rugadu inodobiji. Du kodire ukare ikowuje.
Icare ire cewu imijigu bu iwugeje, ire iwaiga jeto itorai. Icare iture nowu Iori ae.
Inagore: Iori, Iori, Iori! 
Akore: Hm hm hm! 
Inagore: Amugudo! 
Akore: Inobure?
Inagore: Ia rogu reo.
Akore: Ho...! Icare kudure ce.

30. Ca...! Akore: Kaiba pagodumode?
Inagore: Aragojedo! Paregoduwo.
Akore: U! Marigu.
Icare ure turagojedo.
Akore: Nowu!: Irugodumode ai.
Inagore: Amode akeragu ii, du keje arugodumode ii. Mare amodukare akeragu ii, arugodumodukare ii.
Icare inagore: Marigu! 
Akore: U! Marigu.
Icare ceregodure. Cegodo... Boekare! Iregodure piji.
Akore: Butugu tabo! 
Inagore: Arego! 
Akore: Butugu tabo!
Inagore: Arego! 

31. Akore: Awuredo jao! 
Inagore: Amugudo awugeje! 
Iregodure piji rugadu 'ta'...! 
Ikodo Ca! U...! Itura kao! Ipagudukare iedumode 'pa' adugo jitu duji. Ikodure, ikodure, ikodure. Du keje icare imearudure kagariga akoji, ire inodu piji.
Icare ire iwuredo. Imeru nure goro goro, goro je.
Icare ire iwuredo. Ire ikeragu cewu ikudure cewu koboji. Ire oiko 'taci'. Ire nowu meriri kuru barigu toro. Icare iregodure pugeje.
Boekare! Itaregodure nowu braedu ae. Mugu cegujei, mare mugu jaere. Awu Jerigiga kodu inodu ureorere mugure cei.
Kode ire ake tawuje ipiji. Ikodo goro goro goro.
Icare ikudukare pugeje. Iregodure pugeje. Itaregodure bato tu... 

32. Ikodo kuri oino cewai paruto. Nowu finado Simão padure tuba kuga tada. Icare imagore ae. Inagore aeto ikeroguji.
Inagore: Akaba ko.
Akore: U! 
Du keje ire itaiado toro baiporo kae.
Inagore: Baiporo jado! 
Aí eu preparei a minha rede
Icare ire ikudawu kuga bu. Icare... Ire ikudawu aroia bu iwugeje.
Du keje icare nowu padre aregodure. Ure iegi. Akore: 
 Iaboe etaregodukare woe?
Akore: Aregodureu mito tu je.
Akore: Metage etaregodukare.

33. Ire iwiado tu... Ukare turemo. Icare inudure jii... 
Iedadure. Inagore: Ure missa akedudo marigudu ipiji.
Icare ire imugudo. Itaiwore oino tu... 
Icare aregodure.
Akore: Akaiwodo! 
Inagore: U! 
Mare imadukare itabo. Imire ikimadure apo. Inagore: 
Padre! 
Aiwore ii tu... je.
Inagore: Itaidure iwo 'confessado'.
Akore: U! 
Icare ire 'confessado'. Ca! Akedure. Icare ire 'comunhaodo'.
Inogwage nure Pao o Amireuji boetoji.
Ire imeardaedo jii je... 
Icare inagore: A! Ioga o Amireu rogure imode kowuje jao.
Du kejere imode Padre o amireu rogu ko, o pobo uru rogu ko.
Inagore.

34. Icare ire kowuje nono. Du akedu keje icare iture nowu padre o amireu rogu kae, pobo uru rogu kae. Ire rogu ko tu... 
Icare nowu padre mearutorure ii.
Icare unoragodure ii akore:
 Kaba koiaba ure arodo ino?
Kaba koiaba ure ardiwado arowo ino?
Inagore: Pao koiare ure iordiwado irowo ino.
Icare ceedu pagare.

35. Akore: Kaiamodoge ere tuwoaduiagu.
Icare ire nowu imedage ewie, inagore: Kaiamodoge ere tuwoaduiagu paegai.
U! Icare ewoadure. Mare nowu ime enoe jire ewoadure. Puibagi.
Ime ewoadure nowu areme enoeji jamedu, mare ewoadure jao, ico tabo. Icare meri rekodure eroi ei du keje. Du kejere icare boecodure. Barogwato pugeje. Areme ewoadure ime ewagaji pugeje. Ere ico tugu ewagaji.
Icare ere tugera ra pubiji.
Du keje icare Padre akore: Tarerugodumode barogwato. Kaiamodoge eregodumode mano tabo du keje.
Inagore: U! 
Icare akore: Kaiamodoge eregodumode mano tabo du keje tarerugodumode.
Inagore: U! 

36. Icare cedure woe... Geraldo, finado Simão eturadu toro, cewu brae etae, nowu tuge boi koia.
Mare ekudu biegare. Ere ia aru du tabore icare eture. Du togire kaiamo aregodure. Boekimorema, okwageradu ji jamedu.
Kodi icare ere kududo iace. Aidure tuguduwo pugeje, kodi icare ere kududo pugeje. Icare jeture ji 
Icare kaiamodoge emagogodure ia tumedagei, egore eiagu nowu kaiamo reko, nowu kurure tubodo apo.
Kodi icare eture apo. Ekodo apo jii nowu mano epage edui nowu mano keje du kae. Icare etaregodure etae, nowu mano epage etae.

37. Du kejere icare rugodure ei, tui mito tu je du tabo. Rugodure tuginoigodu tumedagei.
Kocare ekorigodure ji. Kode nowu umode bitowuge ekodure woe ture tabo apo, du kejere iage ekodure nowu mano tabo meji. Iage ekodure nowu mano tabo woe emeji. Enoiogwari aregodu awadu nure apo Egore:
Kae! Kae kae kae kae kae! 
Eepadure nowu tumeduia kaiamo apo... 'ta'! ekedu ieraji pubuji
du tabore etaregodure apo, ture tabo. Eregodu nure apo rugadu.
Emagare apo, emagare nowu tumano tabo rugadu.

38. Ere nowu tumeduia buredo bororo oia keje. Etaregodure nowu tumedage ebo. Ere ewududo nono apo, bororo oiadoda. Icare eregodo toro bato to ipo kae, nowu tumeduia epace, tuwo bito nono nowu tuwororo keje.
Pe. Pedro, Pe. Domingos etaregodure toro etae, nowu ei tuiagu ipo to jitu kae. Eregodure toro etae toro... Etaregodure nowu etumeduia, nowu ure tuiagu bitowuge etaregodo keje rugadu. Icare ere tugana aogado oino... nowu eno ipoji. Enure tuiagu ipo to aoraji. Du kodire ere tugana awogado ipo tabo. Ere ipo jodo nowu padredoge ekana keje epiji tuwoe bito rugadu.
Boekare! Icare ekiorogodure. Icare ere tugera ra piji. Eregodo toro ukudae kae, ukudae beto kae. Icare ere ia bu kuda, ere ia bu aogeje, enure bu moto keje. Ere nowu ukudawu beto bu keje. Ere utugo, uwaiga, ere bu keje. Icare egore nowu padredoge etuiagu piji, tumodukae bito,
Kodi icare eture mato. Icare boe tugugodure. Icare boecodure tu... 

1. Cenogwagere. Kode boe pemega rakuduie.
Du keje icare nowu Pe. Pedro aregodure. Akore: Awu boe emaragodae reo. Boe emaragodae kuricigo.
Akore: Mare tamode bai oto akudo.
Akore: Bororo! Eu não sei Bororo.
Akore: Boe karega bororo rema. Bororo, eu não sei Bororo. Bororo é Bororo.
Akore: Imode tadudo. Tare taiagu kaiamodoge edo cewido.
Cemagokare.

2. Imire inagore: Ca! Tagorigodu kaba! Korigodure pai, mare tagorigodu kaba! Padu nure. Du kodi tagorigodu kaba.
Inagore: Awu inodu koiare icare padumode oino. Umodukare ma, padumoduka. Kode, tagorigodu kaba. Taegaredo.
Egore: U! U! Padu nure. Padu nure!
Icare cewoadure ia ewoadae roguji: ira rogu, 'dama' rogu jire cewoadure, ceegare tabo.
Mare eegarere. Imi rugadure ikiarigodu nure. Kodire imagore woje awu Pao Pemoji tu... Inure nowu cero boe, cemagore boe i nure maku ai, cebaru tabo, butugugoduwo cei, uwo cemeru pemegado.

3. Boe pegareu tore cedumode kodi, cegodui mato du tabo.
Cegodui toro du tabo boce kodi cewikare poboto. Du kaere ikiarigodure. Iwiabuture keje. Ikiarigodure.
Inagore: Wo...! Awu tabo kana icare cewimode! Inagore woe iwoadu keje tu... 
Imagokare. Mare iwabore makore itada. Kogodu kuricigoreboe ureorere ire, nowu imearudae keje. Kodire ire awu Pao Pemo mugudo itabo rugadu, iwabo keje rugadu, itaora tada rugadu. Du tabore imugure tu... Du tabore itaiwore tu ei, eroi tuwoadu tabo duji, nowu 'dama' roguji.
Icare inagore: Tagera to tu tu taerito! Cruca bu tu tawugeje.
Inagore ei.

4. Icare ere 'padura' rogu kurudo tu, du jire cenogwagere. Cekare iaboe boe ko. Meri rekodu tabore cenogwagere tu rugadu. Pugeje, cenogwagekare pugeje boecoji jii barogwa kododu kae rugadu.
Du keje icare Padre aregodure.
Akore: Tagoroe reko ika kae.
Cenagore: Marigu, marigu, marigu.
Cenagore: Kajao! Pawo pae kabi jao.
Icare inagore: Aró! Icare korigodu remawure pai! Icare pakare Pao bie. Parumode Pao bie jao.

5. Icare cere cee kabi tu... Egore: Marigu, marigu. Pawo paremo Igrejato. Nowu umode padudo pakai Pao bie du tabo.
Icare cere ceremo toro ceno Igreja roguto. Biegare tu je, du kejere aregodure mato. Icare ure Missado cedabo.
Mare ukare missado paga kuri je. Ure tumago inodudo cei
Akore: 'M? O senhor tá aqui? Tá pronto?
Akore cei.
Mare cemagokare.
Inagore ei: Mare tamago kaba! Braedu karega akoino pai Barire akoino pai. Pao jorudure akoi paiduji.
Icare cemagokare rugadu. Cedu kioro nure tu... rugadu.

6. Icare cemago akedure. Du keje icare cedure toro tapira mokuro kuru kae 'café' kae, amireu kae. Mare cere nowu Pao o amireu ko boetoji, du kejere cedure nowu metuia kae.
Icare cere ko pugeje. Cere 'parina' kudu, jugoreu kodu rogu ko.
Inagore: Tagowage kurido! Pagowage rugadu reo.
Egore: U! Oinono rugadu.

7. Care cenogwage akedure, icare cere ceragojedo.
Inagore: Marigu! Pawo cruca bu pawugeje. Cere 3 Ave Maria rogu to. Icare cedure, akedu keje.
Icare imagore ei. Imago paga karega ure imagore jiboe rogu boeji. Inagore:
Tamagokaba, tamago kaba, tamago kaba, oinore inagore tai. Oinore awu romode pai kodi. Itaidukare padu pegawo.
Itaidure paduwo paegare tabo. Itaidukare paduwo pagiarigodu tabo kodire inagoino tai. Oinore umode kodi. Awurema karega: tawiagodu kaba Pao piji, o cruz piji. Padu pega nure. Awu roreru nure pai.
Ure padudo tugorigodu tabo. Ure tugera kogudo bope iera kajeje, ure tugera ra Pao iera piji. Kodire inagore oino tai, pawo pagodomo du rakado pawabo kajeje.
Egore: U! Ema rugadu. 

8. Du keje icare aregodure. Kodure mato, akore: Tamode 'caixão' reko ika kae. Akore: Tamode 'saco' reko jamedu (parina kudu tabo).
Makokare iaboerogu kodu boeji. Makokare ia karo kodu boeji.
Makokare ia kagarigadoge ekodu boeji, ewa rogu boeji. Makore tu nowu paduraji, parinaji tu rugadu.
Inagore: Ica na. Tamearudure? Nonore umodedu kaere inagore. 
Inagore: Roreru nure pai... Mare pawimodukare page boi koia. Jorubo okori koiare pawimode, mare page boi koia rema pawimodukare.
Inagore: Marigu! 
Cegodure tu... nowu padura kae, nowu parina kae. Nowu ira kurire.
Inagore: Icá! Oinore umode du kaere inagore.
Icare cere cedugu ji 'ta'. Cere barigu toro ikato.

9. Imagogodu pemegare ei pugeje.
Inagore: Tagaba awu ipadura ko. Tagaba awu iparina ko. Awu mearudae pegareu reo. Awu jorudae pegareu reo. Nowu mearudae pegareu mugumode pawabo keje, pagaora keje. Inagore ei.
Egore: U! Nono rugadu. Icare amagore boe remawuji.
Icare ceregodure cegudae rogu boe kae. Cere reko toro ika kae.

10. Boeco oia keje icare cedure. Barodogudureure iere Pe. Pedro, Bari Pedro.
Ca! Akado roi cei. Care cedure. Aregodure mato, akore: Vamos, vamos, vamos!
Ure togwa rakado cei.
Care cere cedaredo toro ikato toro.
Boekare! Ure nowu motor jarurugo 'tr'...
Cerore 'taci' cai cedure kodi.
Inagore: Cruz bu tawugeje.
Icare paregodure, mare boe pegamodukare pai. Boe pemegamode pai,
awu boe pega ureore.

11. Care cedure rugadu. Cegodo jii poboji, cegiarigodu tabo. Icare ceedu pagare tu... 
Icare meri aregodure brae etaia kae du kejere icare makogodure.
Akore: Pagowagewo jao.
Inagore: Tamago kaba.
Icare ure nowu ika bu ia kugaru motureu keje.
Inagore: Tagaba nowu padura ko! Padre mearudae pegareu reno. Pamode ko du keje, umode pawabo cucudo.
Ekare ko rugadu.
Akore: Tagowagedo! Parina reno! Padura reno! 'Jacuba' to tageje.
Cemagokare. Cedaore ji tu... 
Okwagere nono: barogo koduji, parina kudu tabo. Ceedo woe tu... 
mearogu jire cere cenogwa to tu rugadu.

12. Icare cedure pugeje. Cewu pobo pegareu bokware. Pobo kododure, kodi pobo kororogodure, pobo moture.
Cegodure jii... meri rekodure, icare cedaregodure ia braedu coreu ae. Mugure pobo okwai. Oreduje core, onaregedu core.
Icare akore: Nonore pabadumode, nowu braedu apo.
Cemagokare ji. Inagore: Tamago kaba ji. Cemagokare ‘U!’ ino.
Cedao paga nure ji tu... 
Icare ure nowu ika bu nowu awara paru keje. Icare cere nowu ika okwa kogudo

13. Nowu braedu jekarere cei rugadu. Ure tugana jado togwari tabo, tumago tabo. 
Icare nowu onaregedu akore ino jamedu. Oreduje akore ino jamedu. Icare cerudure toro etae. 
Icare ure todomo nowu padreji.
Oredujere tubujodu ji, nowu onaregedu rore ino ji jamedu.
Erore ino cei jamedu. Ere todomo cei, eegarere cei. U...! 

14. Du keje icare akore: Marenaru nure imi. Ire boepa rogu bu tu woe.
Tumuguie tu nono to boepa rogu keje, tumaragoduie to boepa roguji.
Turegoduie kuiejedoge bogai, tuioruduie ji, du keje tuie tuge rogu aru, icare tumaragoduie to boepa roguji; tuge rogu akeduie, turegoduie torikuieje bogai, tuioruduie ji, tuie maku tuge rogu bogai tu tu tu je, du kodie tuge rogu roie ia meri keje, ia meri keje tuge rogu ro bokwaie tu tu je. Tuie apu bito, tuie 'sal' rogu tugu to, care tuie rogu kido, duie pado nono. Okwage rakuduie nowu apuei.
Icare akore uie, togwageie ei.

15. Akore: Awu amedage?
Akore: Enogwagemode ei, boe nure emage.
Icare ogwarigodure, akore rekoduiagu kae. Icare makore tonaregeduji (tonaregedu aredu) akore: Arego bai kae awo bu nowu kamoreu rogu keje.
Akore: U! 
Rekodure nowu bai kae, ure bu nowu kamoreu rogu keje, icare akore:
Ema rogu reo! 
Ure bowuje ja je. Icare ure tarigado ja, ja, keje. Du tore ure 'sal' tugu, du ure bu nowu kamoreu rogu keje.
Du kode ure ro bu boe paruji. Icare cere kowuje. Cere kowuje rugadu.

16. Du keje icare imagore ei, inagore: Awu rogu kodu pemegado. Cewu imagore jiboe reno. Pagaregodo kae oino, du kodire page rogu rugadu reo. Pamodukare boe ko pugeje.
Oinore inagore ei.
Egore: A! Imode ko rugadu. Ka kuri remawu nure.
Aroe kugu kigadu rogure ure mugudo tu keje.
Akore: Oinore inogwagere: ike rogu reo.
Cenagore: Pegaka, pegaka, pemegare.

17. Cere kowuje, kowuje, parina kugu tabo, aroe kugu tabo. Icare cere oiko rugadu (imireo, Finado Kupé reo, finado Simão reo, Jori reo, Geraldo reo). Cere oiko rugadu tu... Nowu onaregedu jerebari kurire cei.
Inagore: Tamearudu awadudo tai. Awudo umode tuo rugo pai.
Egore: U! 
Boe kare, iogudugodure roi pai duji.
Ure takoreu kurudo cegeje, rekodure takoreu kae boecoji.
Icare cere ceba pemegado. Cere cerugadu. Kugadoge tadare cebadure. Cenudure jii... 
Icare ceedadure. Icare nowu Pe. makore cei pugeje. Akore: Taedadudo! Tae kabi. Avião tabore tadumode tagaregoduwo kuri je.
Cenagore: U! 

18. Icare cere cedaimo, cegudure 'chá' roguji. Icare cere cedaredo ikato.
Nowu braedu coreu onaregedu oragudure cei. Uo ogwarire makoi ceiduji.
Makore nowu Padreji, akore: Boe jameduji, akodure woe du rodu reore, akore imagoiagu akae tugoduwo akabo, tuwoe akudawu kabi, tuwoe Mestredoge, Merimaodoge ekudawu kabi.
Akore. Akore: Imode ikirimi du keje imode towuje.

19. Icare cedure. Cegodure jii... Ure nowu motor rakado rugadu, cedaregodure kuri toro Xavantina kae, nowu avião otodai.
Icare cedaregodure nowu pobo oia mugu kae. Du keje Icare cedaore kuri toro Xavantina kae. Du kejere cewu avião jaruru aregodure.
Akore: Aregodo! 
Icare nowu motor ure rekodu rakado pugeje. Cedaregodure nowu awara paru kae. Cere nowu ika bu tu... 
Akore: Taedo tugudo. Kaiamo rugodumode tai. Rekodo toro taci toro baito ao kae. Cere ceedo woe. 

20. Icare cere nowu apu gigudu rogu kowuje, parina kudu tabo tu... 
Inagore: Tagaba tagogwage beregadudo, tagowage kurido.
Egore: U! 
Finado João Garimpeiro akore: Akirema, awarire aiwodo ai pugeje. 
Inagore: U! Inure tawie, inure taerdiwado.
Du keje icare aregodure. Akore: Taiamedu utumode woje, tagowagewo. Avião ukare tumugudo. Awu brae epagudure ia brae pegareuge ewogai. Kodire ere cewu joru kuru ja meriri kurireuge ewirido campo kajeje. Kodi icare nowu avião roiwakare tuwo tumugudo. Epagudure nowu brae pegareuge ewogai kodi. Emeardaere nowu brae pegareuge emageie etaregodure nowu avião tabo. Mare ia soldadodoge eno 'caminhão' tabore tadumode.

21. Akore: Imi imode tagoroe barigu 'caminhão' to woe. Tagi tadumode toro tagowagewo. Tawiapaga nure itaregodumode toro du bogai.
Cenagore: U! 
Nonore icare ceegarere cei rugadu. Ia ino 'embornao' rogu ure oino du ire barigu itaoto kuri tuku. Icare cedo toro, nowu boe, brae, enogwagere tadawu bai kurireu kae, Cere ceremo to. Oinore boe ekere toro nowu bai oiagi, i raji. Enogwagere marigudu, kode etagedure cegoda piji. Karo kodure, barogo kodure, kiege barege ekodure. Ere ia to pui oino cedogi, du kejere cere cemugudo.
Ire nowu tapira kodu tugu ino 'embornao' to, ire ia karo kodu tugu to jamedu.
Icare cenogwagere. Cenogwage kurire nono rugadu.
Icare cere ceragojedo. Ire 'farina' tugu nowu 'embornao' to, du kejere cewu 'caminhão' aregodure. 

22. Akore: Umm...! 
Inagore: Aregodu, aregodu, aregodu! 
Ceegare tabo! 
Kodure... ure tumugudo. Icare cere cedaredo to ceegare tabo.
Biakure. Kurodureboe boture.
Cedure toro butao kao. Butao kaore cedure toro. Butao oto butu tabo. Cewu iru botu tabore cedure.
Torore Icare butao akedugodure cei. Du tabore icare cedure mato.

23. Cegodo jii... icare 'motorista' akore: Imode itamudo woe ioga apo, iwo kuiada ko jao. Itaidu rakaguragare kuiadaji. Kuiada kugudu.
Inagore: U! 
Du kejere nowu Padre makore, akore: Tamodukare tarawuje, awu 'motorista' mito tu je umode turawuje.
Inagore: Imode irawuje. Inoba boemode? Ikiwogu karega umode! 
Icare nowu braedu akore: Vamos comer milho assado. Papai é bom.
Nowu uwai pega pega rogu, mugure awara okwai.

24. Cedaregodure. Ure nowu meriri mugudo tu je, du kejere icare uo aregodure nowu kuiada tabo. Oinore ure udo tuwugeje! Unure aoborado tuwugeje. Ure riwudu jeto taobiriji.
Akore: O...! Icare iwo aidugirire! Ioga aregodu tabo. Ioga reno! 
Akore: Pemegaguragare! Marigu, pawo parawuje! 
Nowu imedage ekare turawuje. Epagudu nure nowu padrece. Imire icare ire irawuje apo.
Icare ure jerigi barigu joruto. Oinore cere jorudo.

25. Icare cere cewu kuiada barigu joruto. Icare nowu uo okwagere ji jamedu. Kode puapore cenogwagere ji. U! Cenogwagere ji. Cere oiko. Ceguredure tabo rugadu.
Ire ia maku tu nowu imedage etai. Inagore: Kowuje, tabagudu kaba.
Nowu imedu ako kagadodu nure pai. Icare ere ko jii... Ca. Icare ceguredure.
Du keje icare cegodure pugeje. Cegodure jii... Cedaregodure Pindaibato. Cekare ceburedo. Cegodure taci toro oiagi rugadu.

26. Icare cedaregodure ere toriguru bu ia ituguru kajejewo kae.
Raire, awu jerigiga kodu oinodu reore okwa padure.
Icare cegodure toro. Cedaiwore cedododai tu... caminhão mugure cedogi. Cegoda bokware paru gajeje.
Icare cegodure kae rugadu kuri tuku.
Icare cere cedawuje caminhão piji cedao tabo nowu metuiaji, braedu kare keje. Icare cedure cewure tabo jii toro bakowu kae.

27. Ia Braedu rakojere nono bakowu keje. Akore: Maigodu nowu brae etaregodumode. Marigudure ekodure woje. Akore: Ia biega rogu pegare. 
Emode pemegado kuri je. Taedo tugudo.
Akore: Maigodu etaregodumode. Mare ipe okorire ii. Icare iregodure woje boeto. Ire imugudo. Du keje imeardure brae ewabo akoji.
Inagore: U! Brae eeduradu woe. Icare iture toro. Itaore. Ia bai kuricigoreu tadare egoino.
Egore: Mato! Akogwagewo, akuduwo ia 'piga' kuruce.
Inagore: Boro! Inogwagemode. Itaidukare nowu 'piga' kuruji.
Du keje egore: O! Muito bem! Muito bem! Kaboba nure aki? Karajá nure aki? Xavante nure aki?
Inagore: Boro! Bororo nure imi.

27. Egore: A! akowagedo, akowagedo!
Tapira ra morora, awu kodu boe jire egoino. U! Ere rodo. Enure 'peta' do pudui. Kode ereru akedugodu nure, du kaere itaregodure.
Ia akore: Ia reko akeje awo ko toro.
Ure tugeragu ia 'Sacola" roguji, icare ure ia kodu tugu to, ure 'parina' tugu to jamedu. Ure nuwu ia morora ra kobo tugu to jamedu.
Icare ire 'parina' tugu nowu ia kuruto, kaguruto, du tabore ire ko, nowu ia pejô tabo, aroe tabo. Icare ikimadure ebo. Ire ikeragu ekeraji. Iture epiji nowu imedage ewogai... 

28. Itaregodure toro awara kae. Finado Simão, finado João Garimpeiro eedure toro. 
Edo tu je du kaere itaregodure.
Inagore: Tagowagedo. Itaregodure boe eke tabo.
Ire mugudo eegorai. Ha ha! Eke boire ei rugadu! Ere kowuje, kowuje, kowuje.
Egore: Ia kowuje.
Egore oino ii.
Inagore: Imode ia ko. Inogwagere toro mare inogwage butugukare.
Icare ire kowuje ebo. Cenogwagere woe puapo. Cenogwagere, cenogwagere du keje icare jaruru aregodure.

30. Egore: Aregodu, aregodu, aregodu! 
Nowu Padre kodure oino woje, ia cemeduia apo, toro ia tuiordiware jiwu ia baraedu uwai kae. Mare toro cedododai rugadu tooro.
Du keje icare cewu braedu ure to meriri ure pemegado. Ure iado kuri je, cewu tumeduia okwa kodaji rugadu. Erore taci je. 
Eture kuri je.
Ca...! Cere cedaredo nowu cenoto jamedu. Cerore taci eregodaji rugadu, ebo rugadu.
Icare cegodo jii tooro. Du keje icare nowu Padre aregodure ia toyota tabo, nowu cemeduia apo, ia braedu apo. Ure korawu tangerina tabo cewogai. Ere barigu jo jo mato caminhão to cedae. Ere akedudo taci. Cere kowuje. Beture! 

31. Icare cedure. Meri rekodure cei nowu inoduji. Nowu braedu ure tugirimi nono cebiji toro tuwai kae.
Cegodure jii nowu Jakoreuge Eiao Paru kae. Cedaregodure meri rekodugodu tabo.
Cegodure Pe. Guilherme ae. Emare mugure nono boetoji. Uwai rogu biagare tu je. O Igreja rogu ure nono tuwaice rugadu.
Icare Pe. Pedro akore tumugumode woe 30 dias tuwo tugerabraredo awu Padreji.
Inagore: Woere icare imode itaora mekido biega tu je, biega tu je, oinore inagore.
Macare boe pega remawu nure rugadu.

32. Icare meri rekodure
Akore: Tadumode jice, jicere togwagemode, jicere tanudumode, tamode pagado tago camaji 50.
Inagore: U! Cebadumodukare cama keje. Cebadu rugadu tu moto keje. Awu 'saco' doge ewugeje.
Cenagore tu... mare pagare cenagoino, cemago nure.
Icare cedure toro cenogwagewo.
Du keje icare itaore tu... Bobora kugu rogu meture tu ia ruwobo meriri tada du ure nono upe ewore tu je du rogu.
Kurikare. Korobadukare jamedu.
Cemagare. Aroe kugu pobo towu rogure mugure tu je. Boekaguru kare, ia 'pojô' rogu bokware. Ia barogo kodu rogu bokware. Ia karo kodu bokware. Kode nowu inodu rogu pegare ii.

33. Macare cewu Xavantina kejewu barogo kodu, parina kudu, mugure woe.
Inagore: Tagaba nowu ko. Nowuge emearudae pegareu reno.
Inagore: Cewu barogo kodu, parina kudure pamode ko.
Egore: U! Boe jokodu, boe jokodu!
Cenagore: Paba keje pamode ko.
Egore: U! U! 
Egore: Kode, marigu marigu! 
Mare boe jamedu jeture toro nowu ceba keje. Du kodire ceegarere, cenogwagemode toro, cegudumode poboce, cemode cedaimo jamedu. Nowu ceba keje rugadu. Nowu cewai mugure pobo kurireu okwai, Orowaribo Kurireu okwai.
Egore: Pawo pagaimo jao. Icare cere cedaimo. Icare cedure toro nowu ceba kae.
I! Ceba motu nure! Okureboe padure cedao kudawuji. Ceba moture jamedu. Cegera kabida, cee kabida jeture tu oino cedabo. Kodi icare ceegarere rugadu.

34. Cedaregodure, cenogwagere rugadu. Icare cenudure. Cewoadukare. Cenudure. Nowu boe pegareu aregodure cedae. Du kodi cewoadukare. Icare cenudure jii je. Icare ceedadure. Ire cruz bu iwugeje, inagore Ave Maria roguji, pobe ma jewu metuia bokware. Icare ire ie kabi, ire itaimo, ire ipemegado, ire aroia tududo ii.

35. Inagore: Icare boe pegareu aregodure. Tabiapagado imagoji.
Inagore: Imire inoredure pagabo jii je. Imire iwugejere awu paro jamedu boe jore. Igoiare ire parodino. Igoiare ire parodino tu tu je.
Mare iigoia karega. Tamearudae rogu jire taroino. Mare woere icare inagomode tai.
Inagore: Tagudu kaba pu o 'piga' kuruji. Tamago kaba pui 'piga' boi koia. Icare pagaregodure pagoda ototo. Paromode ia paro woe pugeje du keje awuge ekorigodumode pai. Emode parodo ja woe.

36. Pamode pado pui pagao jii ia fazendeiro ai, pawo o pátio akudo, ia diiero rogu bogai pagoce. Icare paemarumode caminhão bogai, paduwo. Kodire ire tawie oino. Ikodumode, kodire inagoino tai.
Egore: U! Woe rugadu! Woe rugadu! Pagodumode awu Jakoreuge e Eiaoki ce... toro Rokoeiao paru kae. Nonore icare pamode paetowubo kuri, Meruri kae. 
Icare cedure.
Inagore: Marigu, marigu! 

38. Inagore awu finado João Garimperuji. Inagore: Pagoduwo bai oino, panarawo boe mori biegareu bogai.
Akore: U...! 
Icare cedure, ceegare tabo! Cere cegeragu brae ekeraji, cegimadure ebo, etuwirebo, ceegare tabo.
Cegodure. Icare nowu padre aregodure, akore: Tadumode 'campo' kae. Padre Inspetor aregodumode tago diiero tabo.
Cenagore: U! 
Icare uture toro cebiji. Du kejere icare jaruru aregodure. Cewiapagare tu je ma... akore: 
Uuuuuu...! 
Cenagore: Aregodo, aregodo! 

39. Ceegarere aregoduji. U...! Paga tu je rabodu.
Du keje icare nowu finado Simão aregodure ture tabo. Kodure cedae.
Akore: Ako diiero reo,
Akore: Ako diiero reo.
Icare aregodure itae, akore: Ako diiero reo, iedaga! 
Inagore: U! 
Akore: Taiagu akirodo ia tagaidure jiboe rogu boeji.
Inagore: U! Ema rugadu.

40. Icare inagore: Ire tawie marigudu.
Inagore: Awuji ikudumode.
Icare iture ia bolicho kae. Inagore ji ia meriri kuru bogai. Icare ure mak'inai. Ure je tadawu tawuje. Icare ire jeto inogwaji. Ire ie towubo tabo baruto. Ire iebiri bu puwugeje, icare iruwo raito raito raito raito kuruji. Ire inogwa ra piji. Ca! Inagore: Ceboere! 
Iwogwa jokodumode. Ioku kigadugodu tuku awu ike boi koia.

41. Icare cedure. 
Egore: Marigu, marigu! 
Eerdure ikuduji, ekudure rugadu jamedu.
Mare brae ekuru kimore ika tabo bakowuto du keje. Kodire cedure oino toro pobo okwato, cegurugoduwo bakowuto. Icare cegodo toro pobo okwato, ia bolicho mugure tu nono pobo okwai nowu ika epage ekuduwo du cegodo kae.
A! Nowu imedage ekudure nono rugadu! Eno diierore, kode ps! ha...! 
Icare ikudure cewu ike koboji. Ire oiko rugadu 'taci'.
Nowu braedu akore: Nowu meriri kuru maku mato inoce.
Ire mak'ai.

42. Icare cere cedaredo ikato.
Inagore: Wo! Icare jakoreu umode ikowuje.
Oinore erore! Etao ro nure bogu bogu bogu, nowu pobo oiagi, du kodire inagoino ipagudu koia.
Icare cegurugodure. Nowu brae eragoje, eragoje nure nowu ikaji.
Kodo toro bakowu kae. Ika bu kugaru keje. Icare cerudure. Ia muguradu nono boito aogeje. Oinore akore cedogi. Ure jetudo pudui jamedu.
Akore: Mato! Mato! Taguduwo! Imugure woe tadogi.
Icare cegodure ae rugadu... 

43. Ikodure etododai. Ire imugudo kuri 'tai' nono, nowu to ira keje.
Inagore: Nowu, ia meriri kuru maku mato.
Ure mugudo iogorai. Ure je tadawu ta.
Akore: Akaidure ia ruwobo meririji?
Inagore: Boro. Itaidukare ji.
Icare ire je jodo iiagi, ire iebiri bu puwugeje. Pugeje ire ie towubo baruto 'taci'. Ire iruwo raito raito raito. 
Inagore: Sh! Ceboere! Iwogwa jokodumode! inagore: 
 he kh kh kh! 
Ca...! Ps...! 
Ire iiagu iragojedo. Boekare! Idurukare iwo iragojedo pugeje.

44. Imugu paga nure rugadu tu... U! Du keje icare etaregodure
Brae egore: U! Viva! 
Egore: Iogwarido Pe. Inspetorji! Egore: Iogwarido Madreji! 
Egore: Viva!, tui tugera to pui du tabo.
Awu okureboe kaworureu, ekureu, coreu, kigadureu akuru nure puibagi ei, nowu Pe. Inspetorji, nowu Madreji. 

45. Icare epuredugodure jetu cedae.
Du keje nowu finado João Garimpeiro ure turagojedo, kodo toro... nowu Pe. Inspetor ae,
mare iwaripore. Icare ure tugera raido iera kae. Ure tugera kogudo iera kajeje, icare ure tubujodo, ure togwa raido iera kae tui tubujodo ji tu tabo.
Boekare! Mekire... 'pa'. Buture nowu bure paru kajeje.
Brae egore: Que é isso! 

46. Icare Iori uture pugeje. Kodo ae pugeje.
Egore: Vem outro! Vem outro!
Nowure icare meru pegare. Rore 'peka peka peka. Ure tugera raido iera kae pugeje. Ure togwa raido iera kae. Ure tugera maku ai jamedu uwo togwabi tugerato. Mare ure tubujodo ji tui togwa raido iera kae du tabo. Boekare! Buture pugeje kuri... okea tobadure kuri 'pao' bure paru.
Brae egore: Ki ki! Enogwarire ji. Nono icare nowu Pe. Pedro korigodu remawure rugadu cei.

47. Imire ikare iragojedo. Itao pagare tu je.
Icare ikudure pugeje. Ikudure du keje, ia braedu makore ii,
Akore: Akudu kaba pugeje. Akudu rugadu! Akudu kodumode kori remawu, awogwamode poboto. Boe pemegakare woe. Ikadoge ewogwa ewogware poboto woe braebo. Kudukareuge ewikare, mare kudureuge ewire. Akore ii.
Ca! Nono ikiorogodure. Mako pemega nure ii; okudu nure itabo, aidukare iwiwo, kodi icare ikudukare pugeje.

48. Icare ikurugodure bakowuto. Icare nowu Pe. Pedro akore: Amode amedage ekurugo.
Eiamedu joku pegare, kodire akoino ii, iwo ekurugo. Boe kori koiare akoino ii. Aidukare braedo ekurugo, aidukare emedugoduwo ebo. Aidure imiwo ire ekurugo ma, iwo ewogado poboto. Du keje bakuru bokwamode. Imire bakarumode imi. Ewimode. Imi rugadu bakarumode imi, du bogaire akoino ii.

49. Icare ire ia ekurugo ire edo pobe. Boekare! Ia braedu okudure itabo. Ure tuiodo krai etobado ierabrarere ei pobeduji. Ere tuiagu ika okwado poboto. Ura tubogora bu nowu metuia pogora keje ikato, itomodure nowu metuia, keje. du kodire ure edo tuku.
Makore ii, akore: Apagudu kaba, apagudu kaba.
Inagore: U! Ipagudukare.
Imi ioku bai baire jamedu. Mare idurure iwo ika kurugo ebo.
Icare ire etarego toro bakowuto. Erudure ika piji, mare ewudu ewudure poboto, mare pobo kokare, kodire ewikare poboto.
Icare erudure toro boe ao kae.

50. Nowu braedu rogu akore: Marigu! Pagurugoduwo iage etae pugeje.
Icare cegurugodure. Icare cedaregodure etae. Cere ewarigu ikato, icare cere ekurugo. Cegodure... rore nono turomaga cewu iage ei dure pugeje.
Cedaregodure ebo urubaruto. Ewudure poboto pugeje. Icare erudure toro boe ao kae. Du kejere nowu Padre makore ii.
Akore: Ake boire ai? Piga kuru na boire ai?
Icare inagore: Boro! 'comida' re boire ii. Piga kuru ikuredure tabo.
Akore: Kode, atudo, akowagewo jewu bai kae.
Iture toro. Itaore: cewu aroe pegareu pobo tabowu rogu, cewu 'abóbora' kuru rogu mugure tu nono.
Inagore: U! Imodukare awu ko. Nowu imedage kugure ere ko.

51. Egore: Boe pega! 
Inagore: U! Inoba boere?
Egore: U! Boe pega! Atudo toro paba kae, aerduwo.
Inagore: U! 
Egore: Toro! Toro aerduwo! 
Icare iture. Itaregodure nowu ceba kae. Itaiwore. Oinore nowu cemeduia oweadure nowu tuba 'cama' joki. U! Biaga tu je karega! 
Inagore: U! Icare brae emode cewido! 
Icare iture ibagi. 

52. Ikodure gu je. Du kejere nowu imedage egore: Akie, akie! 
Inagore: U! Ikodo toro! 
Icare itaore tu nowu Pe. Inspetorji. Rekojere bai poro keje itogi.
Akore: Mato! Mato! 
Tui tumago rakado ii.
Ikodure toro ae.
Akore: Akogududo itabo! 
Ure tumago rakado ii, nowu tagoi ino du tabo.
Icare irore 'tuku' ipagudu koia. Itaore jeji tuu... A! Je kujagugodure, okwa rore guru guru guru, joku jeto pui biji. 
Inagore: Io! 
Akore: Botão tugu jewu imeduji inai! 
Inagore: Ema pa?
Akore: Emarece! 
Iture ae. A! Brae eiamedu ogwarire. Ere iogwarido ii. Egore: Olha lá compadre! Olha lá Negócio tá bravo! 

53. Ikodure jice ae. Ire imugudo keje. Icare ire idurudo iwo pemegado, mare rakare rugadu.
Braere iogwarido, iagere tugera to pui. Icare ire nowu ukadawu aroia joku tugu. 
Icare ire akedudo.

54. Icare iture toro Pe. Inspetor ae. Makore itogi pugeje, akore: Mato! 
Ure tumago rakado pugeje.
Akore: Atudo jice amedage etae, tawo tagera pemegado tagoroeji taduwo kuri je, maigodu.
Inagore: U! 
Iwiapagare toro baito tu je.
Makore toro ia braei. Akore: Você, Você. Amode awu boe erego toro Merurito. Aerdumode ia pregu'ji. Aerdumode ia motoiakoji, amode caminhão reko rugadu. Imode eno diiero jamedu maku tagai.
Etai imodukare ia maku ia maku.
Iwiapagare akoinoduji, inagore: Coitado! Iogwa jordiware tuwo iwodudo, jordiware tuwo imorido.

55. Icare iture. Iregodu nure tai tai. Biaruru pegareu, bubutu pegareu aregodure, boeco reorere ure, du inodu tabo aidure cegoduwo boe kori koia.
Icare ipuredugodure nowu imedage etae. Du kejere iwiapagare ure tu... toro iiageje. Ire iwuredo. Itaiwore: oinore policiadoge enogwa tugure tuiedui.
Ere lona bu 'caminhão' otoji, boedoguru padu kawo kajeje du okeageje ere imeduia bu. Enure barigu toro.

56. Icare inagore imedage etae: Inagore: Taiagu tagera pemegado tagoroeji paduwo.
Etaiwore mato nowu cemeduia barigudui caminhão to du kae.
A! Kuri je nowu 'caminhão' uture mato br... Ure tumugudo woe.
Icare cere cenoroe barigu to.
Inagore: Tugu awu 'lona' kuda.
Inagore: 'Lona' kudare paedumode.
Egore: U! 
Inagore: Boe pega remawu nure.
Icare cere cedaredo to.

57. Icare cedure. Cegodo guu... je du kejere icare bubuture. U! Jeredudu reorere ure. 
Cegodure jii, cedaregodure Kujibo Paru kae, boecoji, nowu bubutu kimore du tabo. Cekare cemugudo. Cegodure ta oiagi rugadu.
Cegodure jii mato nowu iaboe kae, egore 'Olaria' oino jiboe kae.
Arturo mugure nono. Boekare. Nowu motoristadogere nowu caminhão mugudo nono, nowu Arturo uwai keje. Ere mugu puredo tu uwai poroji.
Icare ere turawuje toro. Nowu braedu unudukare jamedu. Ekodure toro ae, ere tugeragu ieraji. Emagore ji, emagore ji. Itaiwore toro tu, lona okwa kajeje toro tu... etae.

58. Itaore: Aregodure amireu tabo, aregodure 'café' tabo, aregodure tapira mokuro kuru tabo, aregodure nowu mokuro ri tabo. Ure kurido rugadu. Ure jetu eegorai i ra keje. Icare ia boire ii, nowu jamedu boire ii. Ire ikeragu nowu ino 'embornal' roguji. Ire irawuje toro etae. Bubutu kurire rugadu. Mare ere nowu 'caminhão' mugudo tu baiporo keje, kodire iroiware iwo iremo etae. Icare ire iremo 'krai' etae. Enogwarigodure ii. Inagore: Boa noite, boa noite. Inogwa bu bu ewadaru boe bogai, ike boi koia.

59. Icare nowu motorista akore: 'Coitado'! Awu boe ekudure 'piga' ce kodire padre rorerure ei. Kode ekare boe ko.
Icare egore: Akowagedo, akowagedo, akowagedo! 
Inagore: U! 
Ere cewu mokuro kuru ri bu ia amireu keje, ere mak'inai, egore: Kowuje, kowuje.
Boekare! Ipogurukare. Ike boikare ipogurudo. Ire nowu pobedu jodo 'krai' iiagi, mare oino karega ito bokware, kode ire itodo pe pe pe keje.
Ire nowu mokuro kuru bu keje.

60. Du kejere ire ia tugu nowu embornalto, nowu amireu, mokuro kuru ri nowu imedage ekeje.
Icare inogwagere, inogwagere, icare ikuredure. Du kejere icare ure ia betureboe arego mato: cewu ure nono boekugu ureorere.
Icare ire kowuje pugeje. Ire kowuje, kowuje.
Du keje icare egore: Marigu paduwo, Marigu Paduwo! Du kejere ire ikeragu nowu braedu ieraji, icare ikimadure apo.
Icare iture toro nowu 'caminhao' kae. Imagore nowu imedage ewogai toro. Inagore: Tagera aogado 'lona' okwa tabo. Ere tugera aogado tabo rugadu. Icare cere ceremo toro grai grai. Nowu motoristadoge ere turemo.
Inagore: Tage rogu reo: rogu ko puapo.
Egore: Anure cewido tu cege boi koia, aroi akowage tabo duji.
Inagore: Tamagokaba. Inure iwogwado. Ike boi rakare ii. Kode ia ike rogure ire amudo, iarema ikare amudo, ire iwu remo grai grai grai, ike boi koia. Kodire inure iruwo rugadu bowuje.
Egore: U! Boekimo! Icare pare boe ko.

61. Nowu cemeduia padure pobo tada, 'caminhão tada, nowu 'lona' okea keje.
O! Pobo akore co co co co toro, mare jetadukare ure.
Icare cegodure jii... Icare itugugodure, inagore: A! Paburedu kana ure?
Finado João Garimpeiro akore: Woere imearudaere Tacho uta bogai woe.
Inagore: U! Ema rugadu.
Gu... du kejere icare cere nowu aroi okwa aogado baruto.
Akore: U...! 
Akore: Cewu Tacho uta reo rugadu.
Inagore: U! 

62. Inagore: Paburedugodu nure ji.
Itaiwore ceibagi tu... Boe awadugodure rugadu tu.
Inagore: Tagaiwodo! Barogwa kododu nure! 
Inagore: Pagaregodu nure! 
Icare Boe awadugodure rugadu. Cewu 'parina mugu kimore padura tabo.
Inagore: Nowu piji.
Icare cegodure oino rugadu. Cedaregodure 'trocamento' kae.
Inagore: Tabogora megido. Pagaregodu nure.

63. Icare cegodure jeto rugadu, cedaregodure. Oino rugadu. Oficina kae.
Cere cemegido mato rugadu. Kodire ekare padre bie etaregodui cedabo duji.
Cere cedawuje piji woe. Cere cenorogu boe tawuje. Cere nowu cemeduia tawuje jamedu. Cerudure ae tu... pobo padure woe ruwo kajeje. Jetadukare. Icare cere cegera amagadudo ji, jetadukare.
U! Kocare! 
Icare cegera mugudo apo, du tabore jetadure. Aidukare tuwo turagojedo pugeje. Ceigoiare cere rakojedo.
Cemagore ji, cenagore: Aeku rakado! Pagaregodu! 
Icare ure turagojedo rugadu ta...! 
Boekare! Akore: Hu hu! 
Inagore: Aragoje rakado! Pagaregodu! 
Icare cere rawuje moto kae

64. Nowu brae emagokare cei.
Icare cere tawuje nowu 'caminhão' piji, kuri je ere taredo 'caminhão' to ceibagi, ere jarurudo rugadu Uuuu... 
Motorista akore tumeduiaji, akore: Aki tabo pugeje inuduwo biega tu je.
Nowu metuia akore: Ta bom, ta bom! 
Icare erore taci, cai tudure kodi, toro ceibagi.

65. Cedure bato toro cewobe etae. Cewobe eragodure ceiogi. U! Icare barogwa kododure. Icare Cenudure, cereadodukare. Cewi tabore cedaregodure.

1. Boe codure. Barogwa kododure, meri kodo gu woe (9 hs) du keje icare avião aregodure nowu Pe. Inspetor apo.
Kodo woe awuji rugadu. Ipare eegarere ji, egore: Avião aregodu!
Itaiwore ji tu... Inagore: A! Cewu rorerure ceiboere rore oino.
Boekare: Boe codure tu... Icare barogwa kododure, icare meriri iku bataru aregodure. Nowu meriri iku akore avião butuie Pe. Inspetor apo.
A! Ukare turugadu. Merimaodoge etoragudure.
Egore: Coitados. Egore: Coitados!
Boe ekiarigodure jamedu.
Inagore: Aerdiware, mare are amagu, aerdiware inodu tabo!

2. Ca! Tapiradoge eregodure imarido tabo bogai. Icare nowu padrere taredo nowu imaridoto. Madre ure taredo 'avião' to. Icare uture.
Boekare: nowu avião kana jeture ia iji. Kocare buture pugeje kuri tuku.
Icare ere Madre barigu nowu imaridoto pugeje, nowu Pe. Inspetor apo kocare ere pobe rugadu. Tapiradoge icare eture ebo. Ba aregodu tabo icare etaregodure nowu Sangradouro kae. Icare nowu merimaodoge eregoduie etogi toragudu tabo ei todomo nowu tumedogoji (madreji).
Nowu meriri kuru ure jeri ra kado, nowu je ku ure turawuje joki, du ekare kabi. Nowu Padre remawu batina joru ure kowu oino megi, du eerdure ji, etoragudure pugeje. Icare ere eremo toro, tumedage ere etaimo. Icare ere erego tu bakurireuto.

1. Meruri kejewu Diretor Pe. Bruno rema, du koiare ure cedudo Sta. Teresinha kae.
Cedaregodure, icare Pe. Bruno makore boei, akore: Paduwo kare etae. Karo kodu boire ii.
Awu boe egore: Po Ekureu Paru (na barra do Rio S. Marcos) kae. Po Ekureu Paru keje pamode boe bito. Nonore kare kuricigore.
Iage egore: U! Ema rugadu, ema rugadu!
Egore: Pagodu awadumode jii toro paru kae 'caminhão' tabo.
Egore: U! Ema rugadu!

2. Icare Boere parudo.
Ere tugera bu badojeba ao keje.
Egore: Aroe etonagoduiagu to oeceruji, to karo kigaduji, to pobuji, to akurura cereuji, to juireuji, to joku kurireuji, tuge mea, tuge pobo paru tabo. 
Ere iogwarido. Boe eegarere tumode karo kodu ko duji.
Imi jamedu iegare pagare tu ii rugadu. Iwuge bokware, iwuodo bokware.
Icare egore: Kodire inagoino Tori Paru tagae! Tabado nono. Taromode 'taci' joru tabo aroe eregodaji.
Ipare egore: A! Iwuodo bokwa, iwuge bokwa.
Boekare, inagore: Iwuodo bokware, iwuge bokware jamedu, mare ikodumode.
Egore: U! Ako rugadu, ako rugadu.
Inagore: U! Ikodumode rugadu. Mare iordiware iromodeduji, kodire inagoino

3. Icare cedure. Cegodure... Ire ikeragu jorube paruji, ire bu ikana keje.
Egore: Aiaedo ii.! Amode ikowu!
Inagore: Tamagokaba ii! Tamode ipogurudo.
Inagore  Iwugekare. Iwuge tabo karega iroino.
Egore: Boro! Awugere, awugere!
Inagore: Tagagori kaba ii.
Icare cedaregodure toro, buke pa kae.
Icare ere taredo poboto. Ekodure pobo oiado gu... je, du keje icare emeardure ia akoji. Akore: ps... ps.

4. Oinore egore! Egore: Buke jado, aró!
Egore: Kajá, biakure ii! Biakure ii!
Du keje icare emagore toro, egore: Awuge bu! Awuge bu!
Iage egore: Iwuge pa kae! Iwuge pa kae!
Icare pobo akore: Cuuuu...! 
Egore: U! Iwuge pa kae! Iwuge pa kae!

5. Icare ire ikeragu cewu ino joruji, ire irawuje tabo poboto,
Inagore: Iwo jorugo bakowu keje.
Kugaru kurire.
Icare ire awu ari itura boe kowu kowu.
Oinore ire udo! Icare iwiapagare. Ia akore: Hu hu hu hu! Kado mato, iorubodare!
Inagore: Ho!
Icare akore: Ikugudugodu biaku koia. Aki pugeje, iorubodare, pawuge reo.
Inagore: Hm! Ema rugadu!
Inagore: Iorubodare, paeru reo, paerigi reo. Apadu tugudo, apadu tugudo! Anu, anu!
Akore: Ie! Iorubodare, pobo kori nure rugadu!
Inagore: U! Ema rugadu, ema rugadu.

6. Ikodure toro. Ire nowu buke bu tu... ire jado. Ire iwure jodo iwo keje. Iragojere, iragojere, du kejere icare pobo tugudure.
Inagore: Ps! Mato "krai" iwugeto! Ha ha ha!
Egore (kare egore): Fs fs fs... 
Ere turemo toro iwugeto 'krai': Oecereu kurire! Koge ereorere.
Emagare rugadu. Ere tumugudo nowu buke keje ipiji 'taci'.
Awu ikerako biegareu meto tu ia iku tada. Du kejere ire awu
ikana koboreu raido toro nowu buke iwo kae. Ire ikera kogudo kajeje 'tuku'.
Ca! Ire imugudo ewugeje... kugaru kae. Ire ewido tu... je

7. Ire buke bu pugeje. Ipagare, ipagare, ipagare. Du keje bakowu kejewuge emagore pugeje. Egore: Ho! Tamearudu awadudo ji! Kodo tagae!
Kigadu kodo awadu nure. Joku kurireu kodo mato rugadu woe 
iwugejegodu. Ure tuie jodo, mare butugu tabo karega: rekodu nure rugadu.
Egore: Amearudu awadudo ji!
Egore: Buke iwo baru aogado baruto.
Ure turemo iwugeto 'krai' Ure tuie to oino mato itae, rekodure mato itae mato. Ire buke iwo baru aogado baruto 'taci'. Ure togwa kogudo nowu bukigu kajeje 'tuku'. Ikodure woje kugaru kae apo. Ire boe to aoraji 'pa' 'pa'. Ire bito tu... 
Inagore: Wo! Itaidure iwo towuje bato. Ire bu tu.

8. Ca! Ikodo pugeje. Ire buke jado pugeje. Iragojere tu... 
Oinore erore ei
Egore: Iwuge pa kae! Iwuge pa kae 
Iage egore: U! Buke jado! Buke jado!
Iage egore: U! Akogwa kugududo ii. Biakure ii.
Iage egore: U! Kaba jiba aroino? Amara tabo!
Iage egore: Tagera redo karei.

9. Icare ba gigadugodure. 
Egore: Boe kimo, ikera remoduka 
Du keje icare, akuroroe etaregodure. A! Ewudure buke jameduto rugadu.
Egore: Buke oto kae 
Iage egore: Apuredo ii.
Ere tumugudo ewugeje... urubaruto. Ere ewido. Mare emagare rugadu.

10. Icare boe rore je tuku.
Egore: Tarego 'caminhão' bogai.
Eregodure toro ceba kae. Etaregodure tabo. Ere mugudo tu... 
Ere Aroe enogedo, ere tugejedo jamedu. Du keje nowu padredoge enogere. Kare emagare rugadu.

11. Icare cedure ebo toro ceeda kae.
Icare Padrere boedo iage etugu tugeje tuwo ekowuje 'parina' tabo.
Ure edo iage etorudo tugeje. Ukare 'Sal' tugu to.
Ukare edo kabi jamedu. Cucu inodu tabo ure boedo raru upodo, icare etorudo boe eroia mariguduwuji.
Icare ure edo iage kabi. Ure edo 'sal' tugu to. Ure edo torudo jamedu, tugeje.
Aiwore nowu baperaji du kejere roino.

12. Icare kodure. Ere tawuje.
Icare nowu kabidukareu ure kiwuje, ure raru jado ji. Ure cewu kabidureu, 'sal' tugudure towu raru jado ji jamedu.
Icare ure togwa pagado ui pobeduji. Cewu kabidukareuge ro kodure nowu kabidureu ro kori.
Icare ure boedo togwa pagado ji.
Ica, nowu kabidukareu icare boere ko du pemegado. Nowu kabidureu 'Sal' tugudure towu boe ekare ko du pemegado.

13. Icare boe enogwage akedure.
Egore: Pawo awu kodokora bu awu karo kodu tabo 'caminhão' tada.
Egore: U! Boe jokodu! Boe jokodu.
Egore: Padu mariguwo, boe eru koda piji. Boe eru jetumode awu kare ei ma, ekamode. 
Egore: U!
Boe ekudure boekuruce tuiegare tabo, ere tugu kuruto, ere kicarudo.
Icare ere mugudo toro ceboji 'caminhão' tada, tuwo ko awaraji 'caminhão' tada. Icare cere cedaredo to. Cewiri nure okwaji 'ta'... cebogora padure kare etaogeje tu tu tu.
Icare cedure cenogwage tabo, ceegare tabo.
Icare cegodure. Arowe ekudugodure, egore: Kae gae wo! Kae gae gae! togwage tabo.
Cedaregodure meri woe.

14. Awu brae etore emugure woe rugadu. Kodire ere ipoguru toru akedudo oino jice awu 'campo' kae. Barodugodu nure.
Cewu brae etorere kare ewodo rawuje. Ure nowu kare ewuodu rawujewugere, ure etogagiridowugere, ure 'sal' tugu etowugere, ure ewarigu toro ira towugeje, tapira biri keje ere edo.
Ere etagedudo 'taci'. Ere ewu meriri ikuji, ere ewu ipoji, ere ewu bai poruji.
U! Arimode pagerawubodure boe enogwagei nowu karei du keje.
Paerdiwamode awu boe emodukare tapiradoge ewido duji. Nowu kare eire boe enogwagemode jii je.
Nowu karere boe eiamedu maragodudo. Iera kiarireuge emaragodure karo kodu boi koia.
Brae ewuge pemegaguragare. Boe emode bu tai tai pobo kajeje. Boe emode ewidodu kuricigodo. Du kodi nowu kare eki jire boe enogwagemode jii je

15. Icare boere jii je.
Icare boe puredugodure nowu Peta kurireu pugeje.
Du keje icare cedure toro pugeje. Du tabore icare ure nowu brae etudo toro cedabo. Du tabore ere 'piga' kuru reko. Ere tuwugedoge erego jamedu, mare ekare ewarigu poboto.
Nowu brae ewuge rugadure boere kare ewido tabo. 

16. Icare boe eture toro ‘caminhão' tabo pugeje.
U! Nowu brae etaregodure... ewogure toro cebegi.
Nowu boe remawuge cewogure mato cebogi Boe emagare rugadu.
Cekare boe bito. Cewoguge bokware jamedu. Jukore cere bito cegeje. Metugo jamedu. Metugo koubotoreu. Du keje icare cere rakojedo joruji cere 'sal' tugu to. Icare kodure.
Cegidore kuidei bokwado ito. Nowu kuide eke nowa kejere ceedure.
Cegidore nowu kuidei, ewudure nowu bakowu keje.
Cenagore: Barogwato padumode ewogai. Pamode pagado bakowu kae, pagodumode jii bakowuji.

17. Boere karedo mito, pobe, mito. Nowu oecereu kurireuge, ere emagu, emagu nowu brae etai. Enogwagere ei. Ere iage 'sal' tugu eto.
Icare ewadodure, egore: Kodire inagoino tagai.
Icare pagimejerage ere tudo pui tuiorduwo paroi karei duji, tuwo iage etaru pageje. Ieripo tabo tagudure 'piga’ kuruce, taroiwawo karei. Ewadodure puibagi puibagi tuiegare tabo. Enoja nure nowu brae eegai. Ca! Icare ba aregodure. Kiege barege egogodure. Icare boe eture.
Egore: Marigu, marigu! Mea kogudo tageje.
Egore: Ire mea kogudo ikeje marigudu. 

19. Icare cedure. Cerore duru ruru ruru cai cedure du tabo, cewure tabo, toro paru kae.
Egore: Jorubo reno.
Egore: Boiaku reno.
Cedaregodure toro. U! Oinore eno pobo akore! Cu cu cu!
Egore: Buke jado! Akera redo ji!
Egore: Icare akera kugudure to!
Egore: Iwuge pa kae! Ure Cu!
Etugimo akore pa pa pa, kare etaoraji.
Egore: Tagera redo ei! Boe gigadugodu nure.
Care nowu karere turawuje. Karere turawujedu kurido rugadu.
Enure pobo tugudo. 
Icare etagedure 'taci'.

20. Egore pugeje: Tarego 'caminhão' bogai!
Etaregodure tabo.
Ere kare ewarigu to
Korobadure.
Ca! Boe erore ta... tuieda kae.
Egore: Iage etugu! Iage etugu!
Egore: Ioku kigadugodu nure, ike boi koia.
Iage egore: Ipadu nure ie padu oiagi.
Egore: Tagera redo! Tagera redo!
Egore: Pagoroe oto kabi.
Egore: Jorugo!
Iage egore: Imire imode jorugo, imire imode jorugo.
Iage egore: Imire imode jerigi kado.

21. Iage egore: Pagaomodukare pui. Ikugudugodu ike boi koia.
Egore: Paiamedu, paiamedu. Kugudugodu bokwareu bokwa, paiamedu kugudugodure.
Tagaiwodo ii ka! Itabora rogu kicaru rogu ike boi koia.
Iage egore: Akaiwodo: Iura pado awadu, ike boi koia.
Icare akedure. Karo kodu akedure, ure turugadu.
Aroe kugu akedure. Boekare! Itaiwore, toro marigudu
Icare egore: Taburedo mato, tagoroe rogu boe tabo.
Iage egore: U!
Iage egore: M...! Inodoguru ro nure jooo iogi ike boi koia.
Iage egore: Kajao! Ikuduwo kuruce jao. Iage egore: Iwo iruwo jao 
Icare enogwagere tuiamedu tabo. Oinore egore, tumago tabo, tuiegare tabo.

22. Nowu Pe. Bruno jekarere jamedu. Oiogwarire.
Icare cenogwage akedure. Icare nowu Padre akore: Tagaredo
'caminhão' to, paduwo.
Cere cedaredo 'caminhão' to.
Akore: Tumugu pemegado, tagedo rakado pui.
Inagore: U! Ikedu rakamoduka. Inure ipegado, kode ikugudugodu nure. Iwudumode 'caminhão' piji ikuredu okori koia.

23. Icare cedure toro pugeje. Awu Páscoa epae bogai pugeje.
Du tabore icare nowu Pe. Bruno ure awu Kijibo Paru kejewu capitaodoge ewie. Ure awu Jakoreuge Eiao Paru kejeu capitaodoge ewie. Rekodure toro ewogai, etuwo oino toro cedodogajeje. Icare cedaregodure toro, etaregodure jamedu. Meri rekodu tabo:
Icare boe ewadodure, boe eiwo rakawo biakuji, pobo akuji. Ewadodure ipare etai, ewo boe kado toro nowu boe ewuge kae, barogwa kododu tabo.
Icare cenudure.

24. Icare egore: Tamugudo, tamugudo! Cewu tagoiaji, tawo mea kogudo tageje, tawo mea kogudo tageje.
Icare nowu brae egore: Coqueiro kodu modukare. Frederico kodu modukare. Piodudo kodu modukare. Ewo cewai pemegado. Kodi icare cegodukare.
Icare barogwa kododure. Ere japara mak'inai. Ere tariga kurireu mak'inai, iwo bai kado tabo. Boe egore "bace baradu", Boe egore "Baiaoboa" ino jiboere etaidure iwo mugudo pudai.
Imire ire ipo kado, ire bai kado, ire reko toro nowu imedage etae. Emagere ere bure tugu, ere nowu bai bu. Ire reko reko reko, nowu bai boetoji. Du kejere icare ire ipo reko pugeje.
Ire akedudo 'taci'.

25. Iture du keje, nowu brae ere ikududo 'piga' kuruce. Eno sacore mito tu tu ereore piga kuru tabo.
Icare itaregodure, ia braedu ure ikududo pugeje itaregodu tabo.
Iture pugeje, ia tuginoiwure ikududo pugeje. Duwuge egore: Tagire tamode kududo pugeje.
Iture pugeje, nowu iage ere ikududo pugeje, turoi idu rugadu. Mare ero rakakare ii. 

26. Icare iture toro. Ire ia bai reko pugeje. Padure mito tu jewu ikodure tabo jii pobo obwato. Icare ire itaimo, icare ikodo tabo jii bakowuto.
Itaregodure bakowuto, ikodo tabo toro jii, ire barigu tumeduia keje kuri 'pao'.
Boekare iare ikududo pugeje, nowu i'copo' mitoduto.
Akore: Braedu korigodu.
Akore: Ia Bororo korigodu.
Egore: Tarego ewogai, mato ebo, woe awu etumeduia ae. Awure kudu kuri remawure nowuge ekori 
Icare eregodo toro ewogai. Egore: Kajao, kajao! Atu kaba roga.
Icare iare ikududo pugeje. Ikudure, ire nowu ike oiko 'taci'.

27. Du kejere icare etaregodure nowu braedu apo. 
Ere pobe ma awu metuia bokware ji. Ere rakojedo woe iogorai.
Egore: Índio.
Inagore: U!
Egore: Akaiwodo. Awu braedu korigodo! Akaiwodo ji.
Egore: Aki jamedu (nowu braeduji) akaiwodo ji jamedu.
Ere tugera tugu okura kuda, ere aiwodo ii.
Icare egore: Icá! Awu korigodo.
Egore: Akaiwodo jokuji!
Egore: Awiapagado. Kodiba akorigodure?

28. Etaregodure nowu boe apo jamedu.
Icare emagore ii pugeje.
Egore: Índio! Kodiba awuge ekorigodure?
Ire ikana awogado, itaiwoi eeku jitu tabo.
Inagore: Tagorigodu kaba. Ire ikana awogado du tabo.
Icare ire ikera bu etao keje oino. Inagore: Awu meri Cristaodoge eno meri reno. Tagorigodu kaba. Taegaredo. Awu meri boe eiamedu jekarere Pemo ie tabo.
Nonore icare nowu braere tugera to pui tuiamedu tabo, egore: Viva!
Indiure ganhado. Apogurukare. Akire akagomode oinono. Akire Braedure aki. Nowu rema indiure akore oino ai. Poguru bokwa. Ere tugerado keje toro.

29. Icare Pe. Bruno makore ii akore: Coqueiro, vem cá!
Inure nowu epa rogudo ereore tu tu tu, du tabore epa 'cama' 
padure. Du tore ure turemo itabo.
Akore: Amugudo woe. Oino tuba kamoreu keje.
Ure tugera raido toro nowu kamoreu kuda.
Itaiwore tu... Inagore: Koiba bogaiba roino?
Icare ure tawuje mato. Itaiwore: iedure 'copo' ji. Okorobadure ia pobo jokureu tabo. Icare ure mak'inai.
Akore: Awu inorogu remawu reo. Ire maku oino akai.
Inagore: U!
Ire bu inogwa keje. Ire ie biri bu puwugeje. Ire ietowubo tabo baruto. Ire iruwo raido raido. Ire oiko 'taci'.
Ire mak'ai.

30. Ire ikera bu woe iera keje, iera uporu keje. Inagore: Padre!
Amagodo awu imei. Ewiie. Ekaba ikududo pugeje. Ikudu rugadu reo.
Ikuduwo ike jorubo kuruce. Inogwagewo, inogwage pemegawo. Ike boire ii. inogwage pegare 'almoço' keje. Enure nowu piga tugu nowu ikomidato inai. dure ere ido ko. Du kodire inagoino.
Icare nowu Pe. Bruno akore: Obrigado! Muito bem Coqueiro.
Ogwarigodure, huhuhuhu! Akore: Pawo pae bu.

31. Icare cere cee bu. Icare ure tugana aogado oino baruto.
Akore: Gente! Akore pakaiagu tugududo pugeje. Tugudu rugaduiagu
Tuguduwoe jorubo kuruce. Tuge boie pudui. Togwage pemega kae 'almoço' keje.
Nonore icare nowu braere tugera to pui pugeje, egore: Viva!
Viva índio!
Ia akore: Kocare jordiware tagowo oinono. Kudu kuri remawu nure.
Icare cewu José Lopes kodo mato nowu Pe. Bruno rakoja kae, akore: Pois é gente! Nunca eu vi bororo beber pinga assim. Só este eu vi.
Icare nowu braere tugera to pui pugeje, egore: Viva!
Icare iture nowu ike jorubo kuru kae. Ire ikeragu ji, ire tugu 'copo' to, ire pobo tugu to, ire mugudo oino i ra keje. 

32. Mare oinore ia boitore, boito raicigore poboto oino jice.
Du iragojere tu oino, nowu boito kudu keje 
Icare ire ikera raido nowu copo kae, ikuduwo nowu ike jorubo kuruce.
Ire ikera raido kae. Ikera puredugodure kae du keje, iduru akedure.
Ikera ro oino gu gu gu piji. Ire idurudo pugeje kae. Ikera puredugodure kae du keje, iduru akedure. irore ibagi pugeje gu gu gu.
Du keje nowu nowari kudu ure tugado iwure tabo. Irore 'paci' ikujebije Irore bai bai toro poboto. Iwudure poboto 'po...!

33. Boekare. Ia iwobe buture iwugeje jamedu 'pu'. Ure todomo ikajeje 'tuku'. Ure itaogado nowu pobo piji.
Akore: Compadre!
Inagore: Compadre!
Akore: Compadre.
Inagore: Compadre! 
Cewu 'compadre' Bilenga rabodu, buture iwugeje poboto.
Ure tudugu ikuda toro boeki kae.
Inagore: Compadre, iwo itaimo jao.
Akore: Icare are akaimo. Ikedumode akudawu aroiaji.
Inagore: U.!
Icare ire itaimo.
Icare akore: Vamos. 
Inagore: U! Marigu! 
Kodure itabo jii toro boito ao kae.

34. Icare imagore ji, inagore: Compadre, ia bairogu bu woe ikuda, ipaduwo woe.
Akore: Não! Apaduwo bai tada.
Inagore: U! Mare ikudawu pegore.
Akore: U!
Icare ure bai rogu bu: ure itao kudawu rogudo. Icare ure iwu tu.
Meri rekodugodu tabo. Inudure gu:... Koborirogu tu je.
Icare iedadure.
A! Inogwarigodure: Ka ka ka ka!
Iwiapagare: Egore: Jetadu, jetadu, jetadu!
Icare imagore. Inagore: Mato ia 'café' rogu tabo ikeje! 'Café' boire ii.
Egore: Cafeie, cafeie, cafeie!
Icare etaregodure tabo. Ere copo okorawu tabo rugadu.
Icare ikudure ce. Mare betu bokware. Jiri rakare rugadu!
Ire oiko.

35. Nowu compadre aregodure mato ikudawu aroia rogu tabo. 
Icare ure pegoreu ta ipiji. Icare nowu kireu tugu ii.
Ca! Care iture toro etae. Inagore: Boa tarde!
Nowu ure ikududowu boetojiwu ure pacote bolacha mak'inai. Oinore ure!
Ia metuiare 'caramelo pacote' mak'inai jamedu.
Ca! Oinore egore ii, tumago tabo ii.
Egore: Akogwagedo! Karo kodu reo. Ake rogu. Awu aedogamage ekare akogwagedo. Ere akowagedo tuge 'piga' boeji.
Icare ikudure nowu boe kuruce, kare kuruce. Ikudure, ikudure, ikudure. Icare inogwa amogodure.
Inagore: Kajá, ikiguruduwo jao. Icare ikigurudure.
Du keje icare ikuri kugudure nowu piga tabo, nowu boe kuru tabo jamedu, jamedu boe akedure 'taci' toro ikuri piji.

36. Icare iture toro. Ire ikeragu pratoji. Ire aroe kugu bu keje tu... 
Ire boe kuru tugu to pugeje. Icare ire ikeragu ia karo koduji.
Icare ire kowuje, ire kowuje, kowuje,
A! Ike boire ii rugadu.
Icare ire ikuredudo tu... 

37. Ba aregodure, ime eture, pobo paru kae.
Egore: Ipare, taedadudo, tagoduwo tawo jorugo ime etai.
Egore: U! Marigu, marigu!
Cerore 'taci' tooro. Cedaregodure. Ere taredo poboto kuri je.
Pobo akore 'Co'... 
U! Oinore etugimo akore etaoraji pa pa pa !
Egore: Tagera redo ! Aró!
Egore: Icana tagera kugudure! 
Egore: Boro! Boe ekera kuguduka. Ioku rakaguragare biaku koia.
Icare ewidodu kurido rugadu.

38. Egore: Tarego 'caminhão" bogai. 
Icare etaregodure tabo ceeda kae.
Icare nowu padre Bruno akore: Ia kare etugu tageje, tagwagewo.
Tagwage akedu keje padumode. Boeru umode kare ekodo.
Egore: U! U!
Cedure woe jorugo kae. Cegudure cafece. Du kejere cewu braedu makore ii pugeje. Akore: Kodiba awudure jice awu boito joki jice poboto?
Ure tumago rakado: Kodiba?
Icare ire imago rakado pugeje, inagore: A! Reumatismo forte pegou no meu joelho.
Egore: Ha ha ha! Enogwarigodure. Iagere tugera to pui pa pa pa.
Nowu finado Pe. Bruno akore: Está vendo? Jordiware tagowo oinono pugeje, tagowo reumatismoie oinono pudui.
Ia akore: Reumatismo é pinga?
Inagore: Ema rugadu. Pinga rugadu.

39. Care Pe. Bruno akore: Hoje é muita alegria, alegria forte.
Icare cenogwagere, cenogwagere tu... 
Akore: Pamagowo jao. Icare cemagore baruto. Nowu braedoge etaire ure Missa to.
Akedu kejere icare cedure 'caminhão' to 'taci', ceegare tabo.
U! Nowu brae eno karere, cenogere jamedu, cenoere nono pureore.
Du keje ceegarere cedu tabo. Cegodure jii ceiamedu tabo, nowu awara paru kae. Icare cewudure mato awu pagawaraji, nowu brae ewudure toro tadawaraji, to meriri rereu doge ebo. Ere pobe puibiji.
Cegodure mato jii, cedaregodure bato. Awu merimaodoge eegarere!
Nowu boe etore kugure eegarere. Awu boe eegarere jamedu.
U! Boe eture toro nowu pobore kaedu ureorere, boe eegare eegarere karei tu je.

40. Wojere icare (Itaquerei kae) Boe eture pugeje. Boe eture, boe eture, boe eture.
Du keje icare Boe ero pegare pui: boe eiwogure pu karei. 
Boe egore: Ako karega! inoroe! pu karei.
Inagore ino jamedu. Inagore: Ako karega! Inoreo!
Inagore: Imi iigoiare ire awu bu oino woe.
Ia akore: U! Boro! Aki karega! Imi rugadu!

41. Ojerigi Bari akore: Boe kado karei itae.
Inagore: U'
Ire boe kado ei. Eregodure. Ere turodo pai uwugeto. Akurara cerewuge etawadu. Icare ure ewido.
Itaiwore ji tu... 
Boekare, inagore: Ako rugadu.
Akore: Boro!
Inagore: Imi pugeje.
Akore: U!
Icare ure nowu tuwuge mak'inai. Icare ire nowu uwuge raido toro pugeje.
Inagore: Akaora tugu! Akaora tugu!
Ure taora tugu rugadu, tabo.
Icare itaiwore tu... A! Etaregodu kama oino jetugodu boe oto piji 
Ure tuwure mekido todogajeje, akore: Wo...! awuge padu rakado!
Inagore: Amorora amagadu kaba!
Ojerigi Barinho disse: Toque os peixes para mim.


42. Icare cere etawuje mato pobo piji. "Cu" Cere pobe tu je cewugeji. 
Icare cere ewarigu ikato.
Inagore: Paduwo! Pagoe rugadu!
Icare cerudure.
Akore: Pawo iage etugu pageje.
Inagore: U!
Ire ia inoge edo pobe. Ema rugadure togedo pobe ma awu metuia bokware.
Care ure etagagirido, ure etugu 'tuku'.
U! Icare cere etawuje, cere ekowuje. Du kejere icare Boe etaregodure.
Egore: Ika kurugo mato! Ika kurugo mato!
Akore: Akogwa redo.
Inagore: Jetu pegagodu ii.

43. Icare cenogwage akedure, icare etaregodure mato.
Egore: Tagedu amaradure ei!
Ia akore: U! Cemodukare iage etugu cegeje? Cemugumode tu woe etaiageje. 
Icare nowu boedoge ere kare etugu tugeje, aroe ekeje.
Icare ere tawuje, enogwagere, ju rogu boe, parina rogu boe tabo.
Ca... Akedure tu... 
Egore: Marigu, marigu! Meri rekodu nure pai.
Icare egore: U! Marigu!
Cere cenore pemegado, cegerogu boe cere pemegado, icare cere cedaredo caminhão to.
Icare uture cedabo. Wo!.

44. Cegodo jii... Oinore meri jeture du tabo cedaregodure woe. Boe moture...! Boe eegarere cedaregoduji, nowu karei. Ere ewarigu, ewarigu, tapira biri kae.
Icare Boe erore bato taci', awu tuge boe tabo.
Ekere toro du keje, boe ekere woje jamedu. Du keje, aroe enore jamedu: boekugu remawu.
Boe eegarere!

45. Icare boe egore tuduiagu woje pugeje. Woje Bateia kae. Nonore icare Boe enudukare toro. Boe eture ba aregodu tabo, caminhão tabo, barogwa kododure boei tooro, toro nowu Bateia puredugodu. Icare barogwa kododure cei. Cere cedamudo tu... 
Padre Bruno akore: Tabagamode Boe ewogai 'ponte' keje.
Icare cedure cewure tabo jii nowu Bateia paru kae, nowu Garça okwato.
Nowu Padre uture toro nowu Barra do Garças kae iaboe boe bogai cegeje.
Boekare! Cedaregodure. Cere awu ceerdure jiwu apeo rogu cere rogu kowu cegeje. 

46. Icare cere cedaredo poboto. Cenagore: Ekare turawuje, ekare tarawuje!
Cegodure pobo oiagi 'jo jo jo'. Icare cedaregodure iage etae.
Cere emugudo. Cere ewido rugadu. Oecereuge etawadu!
Icare cere enogwa tugu 
Icare cedure ebo pugeje, gu... Du keje iage etaregodo pugeje. Oecereuge etawadu pugeje. Icare cere emugudo.
Icare cere ewido tu... Ca...! Icare cere enogwa tugu pugeje, cere kodudu tugu enogwato. Cere etagedudo.

47. Icare cedure pugeje. Cegodu gu... Ceiore kare kigadureuge etawaduto pugeje. Icare cerugodure ei, mare cekare ewidodu kuricigodo: cere ewidodu awarodo tu je... Icare cegodo kuri ia pobo koreu kae.
U...! Oinore nowu kare kigadureuge ere tu...
Boe ekare ewido pugeje. Nowu Padre makore mato boe etae mato.
Akore: Vamos embora! Marigu paduwo. Tamode confessado 3 horas keje.
Egore U! U!
Icare cere cewuge ewarigu nono caminhãoto. Cerore taci cedure kodi.

49. Cenogwagekare. Mare cemagokare cege boi koia jamedu.
Cegodure jii Kujibo Paru kae.
Inagore: Ipo to akuriji.
Icare amode roko kowuje, oecereu kowuje.
Icare nowu Padrere akirodo amireu roguji cegeje. Cere rogu kowuje tu... 
Inagore: Marigu, Marigu'
Icare cedure pugeje. Cekare cewuredo pugeje. Cedure mato rugadu.
Icare cedaregodure woe bato. Icare aroe eke buture.

50. Merimaodoge ere tapira biri bado nowu kare ekuda. Ere ekeredo keje 'bea bea'. Icare etagedure.
Boe etore ere ewodo rawuje. Ere etagagirido pugeje. Ere ewowuje pa pa pa etoiagi.
Icare Boere boe kugu parudo jamedu.
Boe egore: Amagodo! Amagodo!
Aquiles ure boekugu parudo.
Egore: Amagodo! Amagodo! Apoguru kaba.
Icare makogodure. Boere iogwarido.
Icare cere bapo rogu reko Ukewai ae. Icare uragodure Joraji. Kobori tu je.
Boe egore: Woie e... igo... o eko... o du... u iaga... o.
U! Boe eegarere!

51. Ca! Oinore boe egore: Paduwo woje pugeje.
Nowu Pe. Bruno akore: Kaiba pagodumode pugeje?
Egore: Paduwo 'Jirau' kae.
Icare cedure pugeje. Cedure caminhão tabo.
Egore: Marigu! Marigu!
Cedure aroe ebo jamedu. Kae kae kae kae.
Cedure caminhão tabo, boecoji.
Cegodo jii... cedaregodure Jerigiga to. Cebado kajeje taci.
Cedaregodure Rokoeiaoto. Nonore icare cere cedaimo. Nonore icare cewudugure cei. Cegodo jii toro Jerigigiri paruto pugeje. Cegodure jii toro pugeje.
Cedaregodure nowu Jerigigiri kae, boeco akedugodu tabo. Boe awadugodure.
Cegodure... Cedaregodure nowu Paeiaoto. Cebadure kajeje bakowu kae. 

52. Cegodure nowu mugure nonowu fazendeiro ae. Iere João Ribeiro. Cere nowu caminhão mugudo nowu apo.
Cenagore: Kare etaere cedure.
Akore: Nowu pobo biegareu jire kare kuri remawure rugadu.
Akore: Mata um ou dois para mim.
Akore: Ikoduwo tagabo. Itaidure ioruduwo taroi buke tabo ei duji.
Icare cedure. Cegodure nowu paru kae.
Ire buke bu ia boe gigudu pera gajeje 'ta'
Ire buke jado. A...! U...! 
Emagare toro nowu iwugeto rugadu!
U! Ire imugudo ewugeje... Kugaru kae. Ire ewido, ire kodudu tugu enogwato. Ca! Ire etugu poboto nono.

53. Icare ceedure. O...! 
Oecereuge emagare. Rokoe bokwa.
Boere buke bu ekajeje 'ta'ta'
Ca...! Boekare iage ekowuje. Nowu tugaregedu koia. Ia 'capitão' koia.
Akore: Tagowage kaba woe.
Akore: Tagowagewo ba tada. Meri rekodu nure pai.
Egore: Boe jokodu! Boe jokodu!
Ca...! Cerore 'taci'
Icare cedaregodure woe meri rekodu tabo. Merimaodoge ekere, du keje awu boe ekere. O bokwadoge enore jamedu Oino. Icare ere aroe eke butudo. O bokwadoge eke buture jamedu
Egore: Wa...! E...! Boe enure boe motudo! Boe eegarere!

1. Ceedure woe je du kejere icare, egore: Kaiamodoge etaregodure! Kaiamodoge etaregodure! Paiagu pado parugadu.
Eiomoduie pado awu meriji.
Cebagudure, mare egore cebagudu kaiagu ece.
Eiure tuiagu tumagu Boe etai, kodie eroino. Kodie boe epagudu kaiagu ece. Mare du inodu tabo boe epagudu bokwa kaiagu ece. Eiamedu kaegae pemegare.
Iage boe korire ei.

2. Manoel Davi aregodure mato akaru tabo Kode oinore boe egore pui! Taidumode eidu bogai, tugiarimode ei du bogai. Kaiba tumode emugudo ei du bogai.
Icare egore: Tumodukae emugudo woe ba tada. Nowu braedu akore boe ekaiagu emugudo pudabo. Emugu puredu tu oino pudui, epega remawu iure Tuiordure jiwu boe enoe rogu boe, boe enoroe, boe ekerogu, etao paga modukare ji. Emoduie tugeragu 'cai' ji rugadu. ekedumodukae ji jao tu je. Emoduie kowuje kuri je. Emoduie biado kuri je. Akore.

3. Kocare boe emagore pui pugeje, kaiba tumode emugudo. Icare egore tuiagu emugudo woe bakowu keje. Nowu apidoguru tada, enogwagewo ji, toro, nowu Meruri paru.
Icare eture toro etogi, Pe. Bruno apo, toro. Ekodure nowu apidoguruto.
Kodi icare emugure nono.
U!.Oinore egore tura tabo! Era raka rugadu! Iwia aidure egoinoduji.
Icare itaidure ituwo etae. Mare ipagudure ece jamedu.
U! Icare eture toro etae. Imi itukare. Itukare rugadu.

4. U...! Boe kare! Egore tuiagu etudo jice pugeje, jewu ituguru okwato.
Emagare rugadu!
Ekodo awu ponte piji toro nowu ituguru ao kae rugadu.
U' Enoiogwari jetu nure baruji.
Enogwage kurire juji, takoreuji, kuiadaji, aroeji.
Cere maku etaiboe rugadu.
Enure caminhão korawu nowu eke tabo etae rugadu. U! Kodire, eegare bokwaia tu pudui.

5. Awu barege ekurire woe jamedu: buke, apogo, okwaru, rea, ekurire woe rugadu. 
Kode enogwagere ji taidu reore!
Kode, A! enoiogwari jetu nure baruto tuge okori koia. Boe jameduji rugadu.
Icare ere etaru jice pugeje jewu Kieriato pugeje.
Ca! Nono icare eedure rugadu. Ere boepa bu oino jece. 

6. Icare cedure toro abóbora kae, finado Atílio o bóbora kae, imarido tabo
Du tabore icare Ojerigi kodure ceregodaji. Du keje icare urade to jorucira urugo tuwo tuge mea oto jeto rakudu.
Kocare ure cewu jorucira barigu moto kae. Mare uru bitukare. Uru cere rugadu. Ure cewu eno boepa oiko rugadu taci.
Kode oinore egore boe kori koia. du kaere cedaregodure mato ceibagi pugeje. Icare ere awara akurudo cei.

7. Ca! Nonore egore. Etokire cei. Mare etoki pagakare. Etaidure tuwo cewido.
Ca! Nowu imedage eregodure ipiji. Imire icare iragojere toro ebo.
Egore: Tare joru tugu ceno boepato, kodire cerugodumode tai. Tabega remawu nure.
Nowu imedage ekare tumearudu kiogwado. Kuri je eregodure ipiji, tubagudu koia. Imi itabore icare ere taiado 'paci'.
 Icare ipagudugodure. Awu etore kugure, awu areme ekedure ipoji, ekedure tudugoji. Oinore ere tudo tuwo to 'cai' ii!
Iage ere oino, pobe ma awu metuia bokware, duwuge eture itae, du keje emage eiamedu eture itae jamedu.

8. Du keje ia makore mato. Unure taimo. Du kejere akore! ba ba ba ba! oino mato etae.
Ere tuwure taru tugujebiji oino jice ipiji pugeje.
Du keje itaiwore toro: kodure mato. Ure tugera to taoji 'pa pa pa' tugodui mato.
Akore: Ioguduba ure tuiagu awido?
Inagore: Awu! Metuiareo! Iarice!
Icare makore ia ai, akore We!
Rakojere jice oino jice.
Makore ia ae pugeje, makore ia ae pugeje,
Akore: We! 
Eture kuri mato rugadu. Eedure woe apo rugadu. Du keje icare makore ei. Ure tuiemagu nowu ure tuiagu iwidowu ae, ure tuiemagu nowu metuia ae, ure tuiemagu nowu ia metuia ae pugeje. Ere pobe ma awu metuia bokware. Eture nowu rakojere woewu ae.
Egore: Curu! Ere tumago rakado ji, egore: To! To! To! To!
Eregodo nowu iage etae pugeje, emagore ei, etoki etokire ei.
Icare eture ebo rugadu 'ta' ebo. Emodurae ewido rakudu.
Paerdiwakare inoba eromode eiduji.

9. Du keje nowu makore eiwu, makore ii. Apowena, oinore iere; eimejara reno. Akore: Bororo não, bororo não, bororo não!
Eu vi 'oraju', mugure kawaru keje botou fogo na roça. Não é bororo não, eu vi.
Inagore: Pois é! Bororo é amigo. Bororo é parente. Oraju não é amigo, não. Para que você quer matar nós? Por que?
Icare akore: Pois é ! Chau! To! 
Icare uture toro ipiji nowu tumedage eregodaji.

10. Natálio, Egídio, Aquiles, Barinho, Piodudu, eregodure ipiji.
Icare iregodure eregodaji 'tai tai tai’
Iwiapagare: 'carro' kodure woe awu toridoge ewugeje: m... 
Itaregodure etae woe mo keje.
Inagore: Icare taregodure ipiji. Icare tagaidukare tawo irego jeto. Tare imagu kaiamodoge etai.
Boe korire ii!

11. Cedaregodure woe. Cere i rawuje tapiradoge epiji. Icare iture mato nowu padre bogai.
Inagore: Padre, você fazer feio para nós. Senhor manda Xavante matar nós na estrada.
Akore: Quem que falou? Quem que falou? Inagore: Xavante mesmo falou para mim que o Senhor falou para eles flechar nós.
Icare akore: Agora mesmo eu vou mandar eles vir.
Icare iture iwai kae. Boe korire ii rugadu iwo kaiamo bito. Ire kidoguru bu oino ie kajeje oino. Ire ioku codo. Imugure toro boe kori koia.
Inagore mato awu boedogei, inagore: Tagado toro etaregodu bogai. Etaregodu keje, tamagore iwogai.
Egore: U!

12. Imugure tu... iwai keje toro. Boe kori koia.
Du keje egore etaregoduie, etaregoduie.
A! Kuri je ire iebu rugadu. Iture mato.
Boekare! Ia akore: Edure Meruri paru. Eimejerare aregodure mato piji.
Inagore: Kodiba takare eiamedu utudo mato?
Icare iture mato. Ikodure awu bie i keje woe, du kejere nowu Padre aregodure nowu kaiamo apo, nowu Apowena apo. Ere tuiebu toro, eerdure ii.
Ie pegare kidoguru tabo.
Kuri je nowu padre makore itogi. Akore: A! 
Ure tugera amagadudo itogi.
Akore: Não tem nada! Não tem perigo. Tudo bom. Tudo amigo!
Makore nowu kaiamoji makowo ii iera kogudo oino kana kajeje woe.
Akore: Shawidi, shawidi pishedi, shawidi pishedi, shawidi, pishedi
Akore: Xavante briga ondi, Xavante briga ondi, nada, nada, nada, shawidi, shawidi, shawidi.
Egore: Tarego piji, tarego piji! Tamago rai kaba ji. 
Icare eture ipiji.

13. Nowu padre ure turemo woe awu baito woe, nowu kaiamo apo.
Icare nowu kaiamo udo ia pobo betu rorewu mak'inai. Ure 
jeto inogwaji
Ikudure ce. Ire oiko.
Akore: Inhe, inhe! Shawidi, shawidi! 
Icare inogwarigodure ji. Ire nowu pobo betu oiko du keje.
Icare ure todomo ii, jekarere ii. Imi jamedu iekarere ji jamedu.

1. Icare nowu Pe. Bruno aidure tuwo kaiamodoge etudo toro nowu S. Marco kae (1958), nowu ei tuiagu iwido oino nono nowu tumuga keje du koiare icare emugure oino toro.
Du kejere icare nowu Padre makore nowu jordiwareu ime ewogai.
Nonoie ei tuiagu iwido nono. Du kodie taiduie tuwo emugu jaedo. Emugu jaeie pemegamode. Mare emugu puredumoduie pegaie. Nonoie eromode Boei. Emoduie boe epagudu maedo. Iakeje emoduie Boe epagududo, iakeje emoduie Boe ewido. Nono taidukae eromode oinono Boei duji. Emugu jae Boei duie pemegamodeduie Emodukae boe ewido. Duie ekera amagadumodu kare Boei. Mare emugu puredumoduie Boei, emoduie boe enoe tugudu pegado: aroe, kuiada, pajão, emoduie pegado. Emoduie ju, takoreu, pegado. Emoduie bako, mamão, pegado. 
Du kodi icare nowu ime jordiwareuge emagore mato nowu Pe.Bruno bogai, egore jemaruiagu ia moto rogu bogai enoce. Uwoe turugadu nono tudogi, tumoduie moto kadodu epa brae etudo mato ewoe nowu eno moto pemegado. Du kodi icare nowu Pe. Bruno makore awu Boei, akore kaiba rakuduie tumode emugudo.

2. Icare nowu Boe egore toroie emugumode. Du kodie etaregodumodukare mato. Emugumoduie oino iawoe woje ia ona ma, etaregodumoduie woe, eremaemoduie woe, mare nowu emuguie toro duie etumodukare mato. Eedu pagamode toro. Awu Boe jamedu, Boe eroiwamodukae tuduwo toro ewogai jamedu. Awu ipare epagudu bokware ece. Ere maere atae. Du kodire akoino

3. Du kodi icare ere erego toro, tuwure tabo rugadu. Ewarudure. Ere nowu ture tawuje nonowu tuge jamedu boe ere reko toro nowu tumugumodewo kae. Icare ere jamedu boe ekodudo toro, nowu tumugumodewo kae. Du keje icare emaragodugodure, tuduwo toro eregodaji. Ere awu bai epage ere erego toro. Awu moto ri epage erego toro, ewo ewai towuje. Uture torowu, finado José Maria, Chibé umana, Piodudo, Barinho, finado Batista, Celso, José Carlos.
Icare nowuge eture toro tuwo ewai pemegado, ere bai ipo reko etai caminhão tabo. Kaiamodoge ere tuwai pemegado nowu turoia tabo rugadu.

4. Icare Kaiamodoge, brae, Boe, ere tao butudo puwugeje tuwo boepa butudo enoce.
Du kodire inago inagoino, ewo nowu boe eroi puduidu kirimi, du bogai.
Boekare nowu Kaiamodoge ekera ewure amagadudo tuge bogai.
Nowu braedu okudure boe ebowu (Me. João Rocco) rakoje kimore, du kode amukare. Maragodure boe ebo meri jameduji, ari jameduji. Ure Boedo aroe tugu, ure boedo kuiada tugu, ure boedo ju tugu, ure boedo batata tugu, ure boedo tako tugu, ure boedo bako tugu, ure boedo riboareu
tugu ekeje. Ure boedo nowu tako kurudo, ure boedo nowu kuru rido ekeje, du tabore emaragodure toro. Kode, domingo jameduji, meri jamedu jire nowu Me. ure caminhão utu utudo toro nowu eke tabo ewogai. Kodire emaragodure taidu reore to boepaji. Ere nowu tugemode emaboe tugu taidu reore, taidu tabo; ere kurido taidu reore, taidu tabo. Du kodire ere maku, ere reko toro awu jordiwareu ime ewogai, ekeje. Du kodire nowu jordiwareu ime egore: nowugeraduie emaragodu rakare. Awu Meruri tadawugeie emaragodu bokwae. Oinore egore.

1. Boe etore emagaguragare woe: brae etore. Emode pagerare, pawurere, pagerare, pawurere, pagerare, pawurere, pagerare, pawurere. Emagaguragare. Du kodi icare ia ere joru tugu ba tadawu baito. Nowu pijire nowu joru buture boe etore ewaito. Uru umode boe etore ekudae, enore rugadu gori codo, mare Pe. Salvador koiare ukare joru cedo ekudaeto. Joru cere baito, du keje icare joru buture nowu ipare ewai keje. Icare Padre Salvador rekodure, ure taredo... ta! Jore toro bai upoto... coku. Ure tumugudo tuwugeje taci' toro bai ao kae. 
Oinore inagore egoi jituji. Inagore:
Aró...! Nonore meartorure Pemo jiwu Boe, Brae, nonore romode ei, boe pegagodureuji, boe pegareu piji. Du kodire Pemo roino ji. Pemo koiare ure rodino (rodo ino). Boe pega nure du kodire roino ji, awu meartorukareuge eegai, nonore icare emeartorumode.
Ure tudugu kuda... taci toro nowu joru kae, ure udo nowu tugudawu aroia kurireu ure udo maedo joki! Taci'. Nono ure bu nowu joru keje, du keje aroia kare ema, pobo nure ema. Ure joru bitudo pi tuku.
U! Kodi icare boe eegarere! Egore rakojemodukare woe du keje jorumode nowu brae etore enoiko. Mare icare rakojere woe, du koiare boe pemegare.

2. Du keje icare nowu Pe. Bruno makore nowu Pe. Inspetor bogai inoba turomode.
Icare ure Boe etudo nowa kae, nabure etae, kuide etae woje CioCio Iiguruto.
Icare boere ewido. O nabure pobewugere, iage enore pobe puibiji, iage enore pagera awubodure, iage enore mito tu je. Icare etaregodure woe. Icare ere emagu Pe. Bruno ai.
Akore: Ure turugadu.
Akore: Maragodure pariko jiwuge emode pagera pudogidure; maragodure pariko biegareu jiwuge emode pagera pudogidure. Akore, maragodumode awu boe ekanagajejewu, ekera parugajejewu jiwugere emagamode; emode kiogoaro towuje, emode batagaje towuje, boe eiamedu imoce.
Akore: Aremere ekanagajejeumode; nowu ewo, nowu etaro boe etorere etaobaru kejewumode; etoiga koborireu ekudu kejewumode, eiba kejewumode, etae tarajiwumode. Akore.

3. Icare cere ia bai mugudo, ceeduwo tada nowu inodu tabo, cemaragoduwo boe enoroeji tada, nowu kiege etoiaga, eigodo, ewo jitu tabo.
Icare cere iado. Icare cere ceremo to. Cenure boedo dudududu cei.
Ica nowu maragodure pariko kurireu jiwugere, maragodure pariko biegareu jiwugere; maragodure nowu boe ekana gajejewu, boe ekera parugajejewu jiwugere; maragodure boe ekudu kejewu, boe eiba kajewu, boe etae tarajiwugere. Du kejewuge ere akigu iwoga to ji; iagere akigu iwori tugu ji, tuiedui nowu bai tada. 
Du kodi cenogwagere meri pagaia keje, cenogwagere meri rekodu tabo tu tu tu je.
Cere iado, mare cere ia to pugeje. Cere makado rugadu.

4. Du keje icare eture avião tabo, mare ikodukare ebo. Erore toro 'taci' ca... toro nowu pobo maereu okwato toooro. 
Ewogwa raire toro. Du keje icare etaregodure. Etaregodure mare ewi nure tu boe kori koia. Kocare boe ekorigodure diiero bogai. Erade tuiagu diiero maku cewu enoroeji, mare pegare, eroiwakare. Braere diiero maku rugadu nowu ereru morice. Ere nowu ia boe eroia reko jamedu. Cewu boe egore Aijedoge oino jiboe, ere reko, mare areme erdukaree ei, du kodire, nowu eroinodu mori kuricigore. Brae ere diiero makudu kuricigodo etai. Etaire brae ere tuiagu diiero maku. Mare nowu padre Bruno aidukare. Akore emoduie tuwido 'piga' kori koia. Du kodi icare nowu Padre aire ere nowu diiero maku, du tabore emagore awu baiji toro.

5. Kocare ia Padre, kuredogedu rema, ricore, du icare aidure tuwo tugera braredo woe awu Meruriji, joru cekawo baito pugeje. Ure bapera atugodo mato, akore nowu Pe. Bruno uiagu boe emuga remagu.
Akore tumoduie nowu bai epa, awu telha boe epae boe reko mato.
Kodire icare ere ia braedu arego mato uwo moto ri pemegado. Ore emagare. Nowu braidu iere 'oreru. Ure nowu moto pemegado jice. Oiogwari jetu jetu nure toro nowu moto bukeje.
Icare ure kowu.

6. Du keje icare ure boe etudo tori kae. Imire iragojere tori keje toro, kie epogareu uta keje.
Icare ere nowu tori reko mato.
Icare cewaigodure mototo. Cere ko arego woe cemorora kae.
Icare cere boe to ji tuku tuku. Cere tori barigu to 'bu bu bu bu. Cere ri bowuje 'tr tr tr'. Icare cere korawu, cere nowu motoiako jamedu boe okorawu tori tabo.

7. Du kejere icare pedreirodogere pemegado. Ere moto ri barigu ao kae
Nowu pedreiro iere Tubore Kia (Elias), metuia iere Tuguie 
(Anastácio). Metuia iere Aije Guguri (Eugênio). Nowugere emaragodure awu baiji. 
Pedro Tuwopa, Jorge, Pedrinho, nowugere ere moto pemegado, ere moto kodudo.
Cugui, finado Simão, finado Américo (Adugo Baiga) jamedu. Nowuge emaragodure awu baidogei, awu Colégio bai, awu padredoge ewaiji, merimaodoge ewaiji. Awuge emaragodure Me. Roberto, Me. João Rocco. Pe. Bruno apo.

8. Icare awu akedure. Du kejere icare awu boe ewai pugeje. Mare boe eie tabo karega boe mugudodure, pemegadodure. Epemegadodu nure paga tu je. Akedu kejere icare, aidure jiwu umode turemo to.
Maragodure jiwu braedure icare maragodure ji, iparebo. Jewu braedu raka remawu nure. Nowu maragaodure apowu etokire ji rugadu, mare korigodukare ei. Norino (Onorino) oinore iere. Rakaredu oto pa keje awu bai oto padure oino.
Baidoge emode 50, mare braedu o duru akedure. Ure akedudowugere 30, okwa kimore 20.

9. Icare aidure jiwuge ere tudugu to, ere turemo to. Iwai tadare Kanajó mugure. Nowu tadare imugure, nowu tore ire iremo itoreduje apo, itorebo. Tadare imugure jorumode 20. Tadare Pedrosa boture, Bapo boture. Kurujire rema boture bai remawu tada. Imugu raire tada rugadu.

1. Boe etaidure nowu Mestreji. Rakare. Maragodu pemegare. Roiware tumaragodui boe eiduji. 

2. Ia boe ekera kiarimode, mare umode iera aidudo rugadu. Icare boe emedugodure apo, du keje ure awu Agripinado amireu to to boe ekeje. Amireu kurireu. Ure padura bu keje. Boe ekera kiarigodure du keje, boe emedugodure du keje. Nono boe enogwarire, boe eegarere nowu tuge roguji. 

3. Egore: Awu Mestre roiwa remawu nure tumaragoduji. Ia braedu roiwakare awu roiaji. 
Boe emaragodure boepa keje icare, nowu Mestre kodure ebo, jekarere ebo, oiogwarire ei jamedu. 
Akore: A! Icare pamode aroe kowuje. Inagore pamodukae aroe kowuje, macare pamode kowuje. 

4. Cemaragodu akedure du keje icare cedure mato nowu Agripina bogai. Emare nogwaredu rogu kimo rema. Emare ure boe kugu towuje boe etai. 
Icare cedaregodure ae. Akore: Tagwagedo! Tagwagedo!
Cenogwagere tu... icare cedure bato rugadu. 

5. Akore: Tawiapaga nure meriri kudu bogai du keje tadure mato. 
Akore: Tadu kaba mato. Pobo tore tadure. 
Icare cedure toro bato. 
Akore: Tamagodo tu ia tamedage ewogai pugeje. 
Cenagore: U! U! Oino rugadu. 

6. Icare meriri kudure. Icare cedure toro poboto. Cere cedaimo. Cegudure 'ka'... 'ka'... bogai. 
Icare aregodure. Oinore ure tujakodo tuwugeje!
Akore: Itaregodu! Tagwagewo 'jacuba' ji. 
Icare ure cewu amireu kurireu maku. Aroe kudu jire Agripina ro roino. 
Trigo bokware woe. Du kodire ure nowu aroe kudu ure pemega pemegado. 

7. Ca... Icare cenogwagere. Cere nowu padura kurudo, cere parina tugu to. 
Iage rugadure ere boe reko paduraji ju ju ju parinato. Ere okodo nowu parina tabo. Iage rugadure ere kurudo, du tore ere parina redo 'bea'. Du jire cenogwagere. 

8. Icare Mestre akore: Pawo aroe tugu to. Aroe pa rogu bogaire ceroino. Kurire rugadu, raire; raire jii toro cebegi, nowu ituguru paru kae. 
Icare cenagore: U!
Akore: Pawo joru tugu to. 
Inagore: U! Marigu!
E...! Joru nure nowu ceno boepa akurugududo. 

9. Icare cere aroe tugu to, porekudu rogu tabo, máquina tabo karega, cuku, cuku, cuku! Awu cegerako rogu tabore cere aroe tugu. Awu biegarogu padure awu kurireu rogu keje, du tabore cere aroe tugu. 

10. Ipare cedawadu rugadu. Porekudu epage ere pagera pudogidure, awu ure tuguwuge cegire cemagare rugadu. Cerokowodure cei tugu du tabo, akedu mariguwo. 
Nowu porekudu epage egore: Icá tarego bukeji!
Nowu ure aroe tuguwuge egore: Ca! Pawo buke. Enure bukedo nowu porekudu epagece; buke nure emage, nowu porekudu epage... 
Nowu ure aroe tuguwugere imere emage. Jetu puredure nowu porekudu jiwuge emode tugeragu ji, mare jetu puredukare jiwuge ekare tugeragu ji. Kodire nowu porekudu epage ere tugera redo! Ere tudurudo. 
Nowu aroe tugudu epage ere tugera redo! Nowu porekudu epage enogwarire. 
Nowu porekudu epage epagudure nowu aroe tugudu epagece. 
Nowu aroe tugudu epage epogurure porekudu rekodumode tubiji duji. 
Kode enoiogwari kuricigore pui puibagi. 

11. Icare cere akedudo, kuri meri mitoduji rugadu. Merikare pobe: merire mito tu je. Jorudiware tumaragoduji rugadu, aidure tuwo boe emagado, ure boe emagado rugadu, mare aidukare, ure boe enowarodo. 
Jordiware boe eiamedu aidure jiwu boe ekeji, du koia ure boe emagado rugadu. 
Ure nowu turoia tawuje du keje akore: Tamagodo, tamagodo, tamagodo tamedagei, etaiduwo, ekoduwo tagabo. Du keje ure nowu turo tawuje biega tu je karega: kuricigo rugadu. 

12. Makore nowu Agripinaji, akore: Imode tapira bito boe ekeje. 
Agripina akore: Akaba tapira bito. Kagarigadogere pamode ewido; nowu tapira rakoje rugadu jao. 
Icare ure nowu kagarigadoge ewido. Ure aria meriri kurireu ure okorawu, ure aodo nowu kagarigadoge ebo. 

13. Nowu Agripina maigodu oinore icare ure boe pegareudo pudumi. Nowu du kodi rema pemegaguragare. Kode boe etuwobe nure ema. Paje Maria reore ure. Boe etuje nure ema. Kodire Boe etaidu rakaguragare ji. 
Jekarere Boei. Ure Boe enogwagedo. Ure Boe eke kobo rogu padu pemegado boe etore kugure ewogai. 
Nowu Mestre bire du kejere icare pegare oino. Aidukare boei pugeje. 
Kodo kagirire boei kimo oino. O compadrere imi mare kodo kagirire ii. Rugodu puredugodure ii 'café' keje. Aidukare tuiorduwo ii nono rugadu. 

14. Icare cewu aroe kurodure, kidure. Icare nowu Mestre akore: Icare pamode page aroe rogu kado. 
Cenagore: U!
Ceegarere! Kuiada kuru rogu jire cenogwagere barogwa kododu tabo tu tu tu je. 
Nowu inodu rogure cemearudu awadudo cei. Ure ceegaredo. 
Icare akore: Barogwato, pamode aroe kado, ca kuri je. 
Akore: Tamode tagododo mitotu mitotu tareore. 
Akore: Tamode tagodo korobadu keje, tamode reko reko toro bato. 
Icare cedure cegodo tabo. Ia cegire cegodo kurire, ia cegire cegodo biegare. 

15. Nowu du kodi cenure aroe enari kado, ceginogi tabo, cewu tariga ipo jagajejewu. Cegera okorobadure du keje, cere bu tu, bu tu, bu tu jii je. Du kejere icare cere to pui cegodoto. 
Icare cegodo korobadure, icare cere reko mato bato. Woe nowu mestre padure oinowo kae, nowu mitukare, ja awadure, du kae. 

16. Icare meriri kudure, du keje icare cedure mato cege kae. Nowu du kodi meriri kudu kudu nure Boe enogwagewo. Kodire meriri kudu bogaire Boe ewiapagare. 
Icare, uke boire jiwuge, kugudugodure tuge boi koiawuge, joku kigadugodure tuge boi koiawuge egore: U! Icare meriri kudu bokware! Icare boe arudugodure iegai. 
Iage egore: U! Amaga ake boiiagu gu ai jao. Akowage kuri gurae maigodu. Egore. 

17. Icare meriri kudure, egore: Ca! Tarego! Tagowagewo tage ro rakareuji. 
Ia akore: U! Tagire tagerogu kuripore tu tu je, imirema ike rogu kurikare. 
Icare eture. Etaregodure. Icare ure eke maku etai: pejó, aroe, tapira kodu, ju. Nowu jire boe enogwagere. Kuiada kuru jire boe enogwagere ca kuri je, boeco kimoto. 

18. Icare akore: Tamode akedudo awu meriji. Imode amireu reko, imode padura reko, imode cewu tagaidure jiboe reko jamedu... Pu bie. Pu jamedu bie toro. 
Icare cere cemedage ewie. 
Icare cedure. Cerore taci. Icare cemagare rugadu. 
A! Kodi icare ukodo bokwareuge emagare, mare ukodoreuge emagare jamedu. 
Icare cere kado. Kodi icare cemugu nure tu pu je paruto. 
Icare egore: Tamode aroe reko bato du kejewuge emode kado woe tadogi. 

19. Icare cere nowu aroe kado. Itodure du kejere, cewu ukodo bokwareuge ere reko tumedage ekodo tabo. Etaregodure mato, ere okorawu kuri pugeje. Ere reko pugeje, gu gu gu. Cemagare rugadu. Ere korawu kuri je. Icare ere reko toro pugeje. 
Oinore egore toiogwari tabo pui!
Epuredugodure ji gu gu gu. A! Du keje icare ekudugodure ji. Oinore egore toiogwari tabo, tuburedugodui jituji. 
Icare ere akedudo... taci. 

20. U...! Ure kagarigadoge emagado rugadu boe ekeraiduwo. Ure nowu
amireu okwatorudo oino kurido oino. Ure piga kuru maku jamedu. 
Ca! Oinore rore boebo!
Icare ia mestre aregodure pugeje. Iere Mestre Alcides. 
Ia inodu pugeje. Boepa epa remawu pugeje. Kocare ere pobe boepaji. 

1. Icare eture Boebo jice nowu Bakeraoto. Ere boe remagu ji toro. Du keje icare emagore woe Boei woe. Ere japara maku Boe etai. Boe etaidure, Boe ekeraidure, Boe eegarere. 
Icare Boe eture toro caminhão tabo. U! Boe erore rugadu tu... caminhão tada. 
Boe eiamedu maragodure toro. 
Ure boe eke pemegadowu José Carlos rema, José Maria Ecerabaru rema. Nowuge emaragodure Boe ekeji. Ere eke kurido. Nowu Mestredoge ekerabrarere pui Boe ekeji: pejaoji, aroeji, macaraoji, parinaji, açucaji, capeji, jugureu kaguruji, kaji, koduji, alhoji, ceboraji, kumara bapoareuji. 

2. Ere nowu aria meriri kurireuge erego toro Boe eke jace. 
Icare Mestrere meriri ogoreu maku Boe etai, Boewo tuiebara merido. 
Icare akedure. Icare ure café maku Boe etai. Boe ekudure cafece tuiamedu tabo. Ure piga maku boe etai chícara tabo. 

3. Icá! Nono Boe eegarere. Awu iera kiaridoge eegarere, ekeraidure tumaragoduwo. 
Ekudugodure Ka...! Ka...! Ka...! 
Icare boe eture jepara tabo. 
Ure togwa kurido Boe etai, Pao Pemo bogai, ure bie ierabrarewo Boei... 
Icare Boe ekudugodure tuiegare tabo boepaji, tuiegare tabo tumaragoduji. 
Boe eegarere boepaji. Boe eegarere Mestreji jamedu. 

4. Boe egore: Mestre pemega remawu nure rugadu. 
Inagore: Ioku aregodukare tumuga kae pugeje, macare ioku aregodure tumuga kae. Awu mestre pemega remawu nure rugadu. Ia boe ia brae eerdiwakare awu mestre jordiwa reore. Awu mito tu jere jordiware tumaragoduwo Boebo. Ure Boe ekera aidudo, ure pegareuge ekera aidudo. Pemega remawu nure rugadu. Pamodukare utudo pugeje. 
Iage egore: Boekimo! Itagedu remawu nure rugadu. Mare awu Mestre koiare icare ure ikirimi ibagi pugeje. Kodire tamode taiaedo ii. Jepara jetumode tai. 
U! Boe jokodu jire egoino. 

5. Icare boere tuiodo boe keje. Boere jepara to pa pa pa pa pa pa. 
Egore: Ka! Ka! Ka! Taiodo keje, taiodo keje! Toiogwari tabo, tuiegare tabo. 
Boekare! Kodure boe jeke jiwuge, eerdure aigo uke pobogo peguruji. Icare ekudugodure. 
Egore: Ka! Ka! Ka! Aigo kodo toro...! Aigo kodo toro...! Tamearudu awadudo tai! Aigo kodo toro! Tagado tabiji! Taeku jado!

6. A...! Boere nowu turoino jiwu akedudo taci, icare Boe eture. 
Mestrere Boe ekududo piga kuruce pugeje, cewo xícara rogu tabo. 
Ure Boe ekudu biegado tu tu tu. 
A! Icare Boe eegarere pugeje togwage tabo. Pemega remawu nure rugadu. 
Kodire Boe ego kigodure: Tamagodo Mestreji uwo pamaragodudo. Tuiegarewo bogai. 
Maragodure Boe ebo du keje, ure boe eru bu tuiamedu boe, ure Boe eerdudo tuinoduji boe eru padui tagagejeduji. Boe eemaru kigodure bogai tumaragoduwo. 

7. Emeru kigodure apo. Eture apo bato kae. Emerure apo beragu bogai, toro Boqueirão kujebiji toro. Ure eegare eegaredo kodi. Etaidure tumeruwo apo duji. 
Rakojemode kimo ma, umode akorigo pudui, umode aegare rakaguragado. 
Awu Mestre Enawureu (Me. Mário Bordignon) inodu nure ema. 



8. Icare ure boepa towuje pugeje. Ure boepa bu itoguru meji. Ure nowu boe epa meriri bu keje nowu itoguru jipaji. Icare ure cedo aroe tugu to. 
U! Aroe moture! Nowu itoguru jipaji. Aroe moture!
Icare kidure. Enari kurire. 
Icare akore: 
Icare pamode aroe kado. Cenagore: 
U! Icare cedure toro. 


9. Ure ipare eke kurido, Boe emaragodure du keje, ure tapiradoge ewido. Dure Boe etaidure, Boe eegarere. Ure Boe ekeraidudo. Ure iera kiarireuge ekera aidudo, tuge boi koia. 
Iare ure kagarigadoge ewido, Boe ekeraiduwo. Ure Boe eerdudo nowu kagarigadogei Boe ekera aiduwo. Ure kogodureuge, iera kiarireuge ure emaragodudo rugadu, tugewo ia rogu, tuwo ia rogu ko du bogai. 
Iare ure Agripinado amireu okwatoru kuri to, Boe ekeraiduwo amireu boi koia. 
Ure padura kobo kurido keje etai. 
Iare ure piga kuru reko bakujebije. Ure maku Boe etai Boe emaragodae keje. Nono kogodureuge enogwarire, iera kiarireuge enogwarire. 

10. Akore: Tagerogu reo. Tagu awu roguce. 
Akore: Ino karega. Itaora karega. Iwabo karega. 
Akore: Awu Pao Aroe Eimejera o rogu. Tagera kiari kaba. Mearudu kuricigore tai, kodire ure tagowagedo; pageraiduwo jii pagagedu kae. 
Du keje paiamedu jetuwo apo, paegarewo paiamedu apo. 
Oinore akore Boei tu tu tu je. Kodire ure Boe eegaredo. Ukare Boe ekorigo rugadu. 

11. Porekudu ure boe ewure korido. Boere togorido jepara tabo. Boere togorido paro tabo, mare Boe ekorigodukare. Boe ekiarigodukare. 
Boe eegare nure, nowu boe okori oino pudui tu tabo. 
Ure Boe etaora mugudo, ewabo mugudo awu Pao Pemo keje, tumaragodu tabo. Kodire boe eke kuricigore. 
Ure Boe edo kuiada tugudu kurido. Ure Boe edo aroe tugudu kurido. 
Ure Boe edo takoreu tugudu kurido. Ure Boe edo pejó tugudu kurido. 
Ure Boe edo ju tugudu kurido. Ure Boe edo mamão tugudu kurido. Ure boe edo batata tugudu kurido. Kodire Boe eegarere oino. 

Boe egore: Itumodukare mare ire ko boe bokware, kodire iture, ikewo ia tage kobo rogu. 
Iage egore: M! Oinoia ure, kodia irore oino. 
Iage egore: M...! Tagia tagowagere, mare tarore oino. Imirema, konorigi. Mare imi imeduia konorigi nure ema. Ikuru bioro akurugudu tabore irore oino. 

12. Nowu mestre pemegare Boei, roiware Boei tuwo Boe emaragodudo. 
Ukare Boe ekorigo, kodire Boe etaora mugu nure keje, kodire Boe ewiaja mugu nure keje. 
Boe egore: U! Icare Mestre ukare pamaragodudo. Icare ike boigodure ii kodire inagoino. 
Iage egore: Tamagodo ji, uwo pamaragodudo. Ikugudugodu ike boi koia. 
Ia akore: Imagomode ji rugadu. Ire ko awu meri jiboe bokwa. 
Akore: U! Imagomode. Ituwo bogai. 
Icare aregodure, akore: Mestre akore uie, paiagu cewu pagoda jeke rogu roto cai je. Akore paduiagu jice, pawoe paia kabi iaboe rogu boe tabo. 

13. Iage egore: Ipo to pa pa taguriji. Boe eke biegareu kae karega itobodu itobodure. Awurema itobodugodu remawu nure. 
Ia akore: A! Nonore ire jamedu. 
Ia akore: Iruwo akore kia... je. 
Ia akore: He... Tawadaru keadu kaba. U! Marigu, marigu, marigu! Iokuka, iokuka, iokuka. 
Aekure du jire akagoino. Imirema ioku bokware. Ieparu tore itaiwore. 
Icare ure padura, parina maku ipare etai. Ure aroe amireu okwatoru maku ipare etai. Agripina koiare to to. Icare ere kowuje. Icare Boe eture tuiebara tabo. Ere nowu pogoda jeke roto, ere akedudo kuri je. 

14. Ca! Icare ipare eegarere tudu tabo aroe paru aku kae, nowu Agripinare ore nowu boepace. 
Emare ie padu padure nowu boepa keje. Kodire maragodure jiboe jamedu boe paru akurugudure, moture. 
Kuiadare ure ta mito tu je pejo tabo, nowu kaiamodoge ekeje. 
Aroere ure tawujedu makado rugadu. Ju, batata, takoreu, bananare ure biegado tu je. 

15. Icare nowu aroe kidure. Ure Boedo nowu aroe iwo kado. Ure Boedo enari kado, cinogi rogu tabo, tariga ipo jagajejewu rogu tabo. Mare Boe ekera rere. Ure aremedo tuginoi ime epiji. Ure imedo tuginoi areme epiji, aroe kadoduji.

16. Kodire ime ereadodure pu biagai tui aroe kado du tabo. Turore kie eiwoji, turore jugodoge eiwoji, turore buke eiwoji, turore bokodore eiwoji, turore jukoe eiwoji, turore pae eiwoji, turore apue eiwoji, turore apogoe eiwoji, turore enokuridoge eiwoji, turore readoge eiwoji, turore okwarue eiwoji, turore jerigige eiwoji, turore orogue eiwoji, turore atuboe eiwoji, turore adugodoge eiwoji, turore aigodoge eiwoji, turore aipoboreuge eiwoji, turore okwadoge eiwoji, turore aimeareuge eiwoji; turore kare eiwoji, turore oecereuge eiwoji, turore kare kigadureuge eiwoji, turore joku kurireuge eiwoji, turore orare eiwoji, turore biri kigadureuge eiwoji, turore rokoe eiwoji, turore pobue eiwoji, turore akurare eiwoji, turore kurige eiwoji, turore koboareuge eiwoji, turore pore eiwoji. 


17. Areme remawure ereadodure pu biagai turore oko jiwoji, turore oto jiwoji, turore aigujo jiwoji, turore pobodori jiwoji, turore mici jiwoji, turore otoe jiwoji, turore pogodawu jiwoji, turore kudo jiwoji, turore tadari jiwoji, turore oturo jiwoji; turore meiaoborireuge eiwoji, turore aragiorodoge eiwoji, turore awore eiwoji, turore gigodoge eiwoji, turore jerikurireuge eiwoji, turore jirie eiwoji, turore biedoge eiwoji, turore jokuperapororeuge eiwoji, turore okwa iwararege eiwoji, turore burerure eiwoji, turore bure eiwoji; turore iworo jiwoji. 
Oino. Nowu tui aroe kado du tabo. 
Aregodure ewogai pugeje aroe amireu tabo, Agripina uwororae tabo. 
Oino icare Boere akedudo taci, tuiegare tabo. 

1. Icare Mestre akore: Pameruwo!
Nowu Mestre aidure Boe emaguruji, aidure Boe emeruji. Pe. Diretor (Pe. Bruno) jamedu. 
Egore: Marigu, marigu!
Ure amireu reko: Ure barogo kodu reko. Ure parina kudu reko. 
Ure nowu ia piga kudu reko jamedu. 
Toro, nowu Boqueirão oino toro kujebiji toro, Pobo kurireu okwato toro. Bato bogai. 

2. Icare cegodure toro jii toro. Awu penowe oinore erore jokuji! Oinore iera rore ei. Ure tugera onado tuiokuji oino tu. 
Cenogwagere toro boe tada, nowu amireuji, padura kuruji. Uture toro taboboe cere kowuje toro. 
Icare cedure mato pugeje. Cenoe kurire nowu batoji. Cere cegodo korawu, korawu. Cere ia kurodu ko, ure ia ko jamedu. Kurodu pemegare. 
Icare cedure. Cegodure jii nowu Boquerãoto. 
Nowu caminhão koda kodu kodure taci oino ia itura poroto. 

3. Icare cegodo mato jii mato awaraji. 
Icare cenagore: Mestre, pawo pagamudo, jao. 
Ogwarigodure. Akore: Imi jamedu imedugodure. 
A! Icare cere cenogwa to meaji. Cere cedamudo tu... Icare akore: Marigu pugeje, marigu pugeje. 
Cedure pugeje taci. Kuri je karega: butugugodu goro goro goro. 
Cere cemaedo tu... cegodui. Cereadodure cerorewo rogu boeji, boerewo rogu boeji, cegodui goro goro. 

4. Cenagore: U! Oinokana ia pamedage erore oino toro... parore oino woe. 
Mare pao kodure pagabo. Kodire ukare pamedugodudo. Awu pao Mestre kodure pagabo kodi. 
Icare ceburedugodure. Cenagore: Wo! Ia boe tuginoiwu kaere paburedugodure. 
Cenagore: Tagaiwodo!
Nowu Merurire nono ia boe tuginoiwure padogi. 
Icare cedure. Cegodure, cegodure. Cedaregodure woe awu Kujibo okwato tu. 
Cemagore: Pawo pagaimo, pawo pagaimo! Cere cedaimo rugadu. 
U...! Cemedugodukare, Mestre kodure cedabo kodi. 

5. Icare cedaregodure. 
Akore: Agripina, ia pobo betu rogu to pageje. 
Akore: Kajao! Tadu kaba roga, teguduwo ia pobo betu roguce jao. 
Icare ceedure tu... Icare ure maku cenai. Cegudure ce. 
Akore: Tarego tagoroe rogu bogai. 
Ure boekugu rogu tugu to cegeje tu. Cere rogu ko. 
Icare egore: Tamagodo ji, pamedugodu akeduwo. 
Icare emagore ji, egore: 
 Mestre, akado ia jorubo kuru bogai cemedugodu akeduwo. 
Icare ure tado bogai. Aregodure tabo. Icare ure maku etai. 
Akore: Tamode tagamudo barogwato. Rekodajiwuji tamaragodumode pugeje. 

6. Icare cedure woe, cemeru nure kare etae pugeje, woje ceboji. 
Kare kuricigore woe, mare iwuge bokware. Icare cere cedaredo poboto. 
Icare cere cebodo karebo. Oicereuge, akuraradoge, orari jamedu. Icare cere ewido. 
Ca! Icare cedure ebo, cedaregodure ebo tu... O! Boe eegarere cedaregodui kare ebo duji. 

7. Ca! Du keje icare cemagore: Pawo Roiao tawuje, awu aroe enogwage paruji, aroe eke, aroe kuru paruji, aroe eke kuiada kuru paruji, aroe eke pobo betu paruji. 
Barogwa kododure. Cedure bai kae. Cere bai bu bai poro keje. Cere bai bu awu bai poro reu rogu boe keje. Icare ere boe kugu butudo, ere karo kodu butudo. 

8. Ca! Icare boe egore: Tamagodo ji pugeje. Utuwo kare etae pagabo pugeje. 
Iage egore: Iorudure oecerewuji, nono cewu Bateia keje. 
Icare nowu jorudure jiwuge egore: Ekuricigo! Emagaguraga! 
Icare emagore ji, emagore Pe. Brunoji. Egore: Paduwo etae. 
Egore: U! Ema rugadu! Ema rugadu! 
Akore: Tagera pemegado tai. Padumode ba aregodu tabo. Icare ceegarere. 
Egore: Pawo roiao ta, pawo roiao ta. Icare cere roiao ta. 
Egore: Pagera keadumoduka. 

9. Icare cere roiao ta jii je. Du keje icare cedure. Cegodo jii, cedaregodure Kujibo Paru kae. Cegodure pugeje jii. Cedaregodure nowu Boe egore Oecereuge Eiao paru kae. Egore: 
Woe. 
Iage egore: Woe karega. 
Icare cedure pugeje nowu egoino jiwu bogai. Cere ceedorodo ta... paru bogai. Bateia paru. Cedaregodo paru kae tu... 
U! Boe motu nure! Paru barire. Icare cenudure paru keje, cewo paru kado. 
Cere paru kado, Kuieje Kurireu jetui woe du tabo. 
Icare boe bokware. Boe butukare cewugeto. 

10. Icare egore: Marigu! Pawuge ruruwo ji. 
Egore: Marigu, marigu!
Icare cedure, cegodure... ceerdure iagei. Cere cedaiado ebo gu... Cenagore: Awuge oinore emode tu tu jii jice. 
Egore: U! Ema rugadu, ema rugadu. Icare cedure gu... du keje, ceerdure iagei pugeje. Nowuge eire cerugodure tariga tabo. U! Emagare rugadu. Icare eregodure cebiji. Erudure taci cebiji. 

11. Cekare ewido, mare ceegarere, cegorigodukare. Icare cedure pugeje gu... Iage etaregodure pugeje. Nowuge etadare koge bakororodoge emedure. 
Cere ewido. 
Nuwu Mestre uture cebiji caminhão bogai. 
Icare cegodure pugeje jii... gu. Cegodo raire gu... je du keje iage etaregodure pugeje. 
Cenagore: Iage etaregodu, iage etaregodu!
Du keje icare cerugodure ei pugeje. Cere ewido pugeje. Ca! Icare ceburedogodure ponte kae. 

12. Du keje icare nowu ponte kejewuge emagore cedogi. Egore: 
 Ekodo tagae pageje! Ekodo tagae pugeje!
Cere buke bu kajeje ta! Cegodure. Ere turawuje pugeje. Cere ewido tu. 
Ca! Caminhão akore bu...!
Egore: Marigu mato. Marigu mato. 
Cenagore: U! U! U!
Cegodure toro etae. 
Nowu pobo akure. Boe jae jokodukare nowu pobo paru piji nowu ponte kae. 
Icare cere cedaredo caminhãoto. 

13. Care akore: Tagowarudo jao. 
Cenagore: Cemodukare cedowarudo. Ceduwo rugadu. 
Cerore taci cai cedure kodi, caminhão tabo, mato nowu Oecereuge Eiao kae pugeje. 
Icare cemagore: Paduwo awu kae pugeje. 
Nowu Padre akore uie, tudumoduie kae pugeje, mare tumoduie tamudo biega tu je. 
Du keje icare ure jorugo rugadu, ure ia kare ekowu nono ipare ekeje. 
Etaidukare, etaidure tuduwo rugadu, mare Mestre aidure enogwagewo rugadu. Icare cere kodu rogu biegare tu je. 
Ca...! Du keje icare cedure. Ceegare jokodukare, cenoe kurikare kodi. Cegodure jii... cedaregodure woe bato tu... 

14. Icare egore: Pamagurumode pugeje. Nowu Pe. akore pamaguruwo pugeje. 
Icare Boe emagurure pugeje caminhão tabo pugeje toro nowu Córrego dos Índios kae. Mare Oecereuge etawadu eedure tada. Rokoe bokwa, karo kigadu bokware. 
Icare cedure toro. 
U! Nonore nabure padu padure awara keje. Inagore ia nowa paduie nono; mariguduboe epada nowa, nono nowu Córrego dos Índios uta keje. 

15. Icare cere cedaredo poboto. Eto rugadu. Icare cere ewido, cere ewido, ewido. Cegodure, cegodure, cegodure... U...! Ia tori pega rogu pado 'tai' nono pobo kajeje du tadare emugure. Oinore erore!
Egore: Ekodo akae! Ekodo akae! 
Eregodure woje. Eregodure woje. 
Ca! Icare cere ewidodu akedudo. Cere cegera ra piji. Emagare kimo. 

16. Du keje cere cedawuje. Cekare jorugo. Cedure rugadu 'taci'. Nonore cekare boe ko ko, mare ia pugejewu tabore cenogwagere bakujei. 
Ca! Icare cedaregodure caminhão kae. 
Padre akore: Awu parina kudu rogu ko. 
Icare cege boire, kodire nowu parina rogu pemegare cei. 
Kudurogu kedore. Icare, cenogwage akedu keje, cedure. 
Cedaregodure meri rekodu tabo. Meri jeture tu itura oto jitu tabo. 
Padre akore: Tadudo mato tagoroe rogu tabo, ia comida rogu bogai tageje. Icare cedure cenoroe rogu tabo. Cedaregodure ae, icare ure boe kugu tugu cenoroeto. Icare ure maku cenai. Ceegarere nowu cegeroguji. Rokare pugeje, mare pegakare. Cenogwage nure rugadu. 

1. Icare makore pugeje tumaguruiagu. 
Icare Boe emagurure pugeje Mestre Rocco apo, Pe. Bruno apo. 
Cedure nabure etore etae, toro nowu Tori Kurireu kae. 
Icare cedaregodure kae. Cere cewai aroia bai mugudo. 
Barogwato icare cedure nowu nabure etae. 
Iage eture toro ia tori kae. Du keje cegodure oino toro nowu tori paru gajeje. Cere buke bito. Cere bu nono cedogi. 

2. Ca! Cedo pugeje gu... Du keje nabure akore. 
Egore: Ca! Nabure akogodu! Nabure akogodu! Tonaregedu aere uture. 
Tagado toro bogai. 
Du keje aregodure. Ure taiado gu gu gu gu gu gu. 
Ure tumugudo ia tori poro keje. 
Egore: Jari reno! Jari reno!
Egore: U! Jari rugadu. Ure turemo to! Ure turemo to!
Icare egore: A! Paibagire pamode pagado ji. 

3. Icare cedure pugeje. Oinore awu jugodoge, juie, bokodore! Oinore ewureare boe joki!
Icare cedure, cegodure... ia itoguru okwato. Paru akurugudure. 
Icare egore: Pawo ipo kado woe. 
Icare cere ipo kado. 
A! Marigu!
Egore: Awu jire tagodure jicegodu. 
Icare cedaregodure kae, cere nowu ipo bu keje tu, icare cerudure. 
Du keje icare itaiwore toro to. 
U! Ure ekodudo marigudu. 

4. Icare cedure pugeje. 
Ikodure woe tori moji goro goro goro. 
Inagore: Wo! Kodi icare, imode ikeragu nabureji, icare ekodure ikoda piji. Wo...! 
Itaregodure toro tori ao kae. Iedaga (Vito) aregodure jamedu. 
Icare akore: Pagoduwo awuji jice, cewu paerdure jiwu jari bogai. 
Akore: Pawo parawuje aoto. Icare cegodure jice. 
Meri jeture paguduto, woje turudu jaogwai tu tabo, icare cedaregodure ia pobo reia kae. 
 
5. Pobore nowari kado tori kuda jice, du porore taci puibiji du kae. 
Icare nowu, iedaga aiworadu toro. Icare jorudure okwaruji. Okwaru kurireu mugure toro nowu motoia tada. 
Icare makore iregodaji. Akore: Iwagedu, iwagedu!
Boekare, ire itado bogai ibagi tu... Ikorigodu nure; ike boire tuiagu iwiaja mitudo, kodire inagoino. 
Akore: Arego mato. 
Akore: Okwaru meture woe. 

6. Boekare! Ikare imearudu kiogwado. Ire ipe jakado kuri kuri kuri. 
Inagore: Iedaga! Inoba akagore?
Akore: Okwaru!
Inagore: O! Ema pa?
Akore: Emareo. Emare mugure oino woe. 
Akore: Akado! Emarice. 
Itaiwore toro tu. Ioku butu keje 'ta'. 
Inagore: Wo! Ema! Ema!

7. Akore: Nonore amugure tu je, ikiwaigoduwo ae. Rekodu kejere amagore itae. 
Inagore: U!
A! Nowu okwaru jordiware. Aiwore oino tuwugajeje tu je, utariga ako parugajeje. 
Akore: Akado tu tu ji. 
Inagore: Aiwore awogai. 
Utariga akore: tuku tuku, du keje nowu okwaru aiwore bogai. 
Inagore: Ca! Akaiwodo imugu boeru kejeduji. 

8. Icare inagore: Iedaga, imi ji pugeje. 
Akore: U! Ikera kurodu. 
Icare ikiwaigodure ji pugeje. 
A! Oinore irore ji. Oinore irore ji! Oinore irore ji!
Du keje icare itaregodure ae, ire bito, meri jetui pagudu jitu tabo. 
Pobo boire ii. 
Inagore: Iedaga, pobo boire ii. 
Akore: Imi jamedu, pobo boire ii. 

9. Icare cegodure jii, cere cerawuje, du keje meri buture. Icare boecodure. Ire ikeragu tori a roguji, ire barigu itododai 'kuci'. Ibiapagare. Jeture toriji t t t. 
Iture pugeje, nowu tori akore t t t jewo kae. 
Ire ikeragu ia riji pugeje, ire barigu 'kuci'. Ibiapagare. Jeture toriji t t t t t. 

10. Iture pugeje. Du keje icare iedaga akore: 
 Iwagedu!
Inagore: Ah?
Akore: Ikugudugodu pobo boi koia. Icare iduru bokwagodure. 
Inagore: Ire ino jamedu, iedaga!
Icare ire ikeragu ia toriji pugeje, ire barigu itododai 'kuci'. 
Ure 'co' je. 
Inagore: Ca...! Pobo! Mare ikare bie

11. Inagore: Iedaga!
Akore: A!?
Inagore: Awure jodo ikujiato. 
Ire ikeragu ia toriji. Ire barigu du jice. Kodure du du du 'co' poboto. 
Imagokare. Ire ikeragu ia toriji pugeje. 
Inagore: Woere ure 'co' woe. Icare ire nowu tori barigu 'kuci'. 
Ure 'co' woe pugeje. Nowure icare po ako kurire. Jewu jecewure po ako kurikare, biegare tu je. 

12. Du keje icare ire bie. Inagore: Iedaga, pobo reo!
Akore: Kaiba? Kaiba?
Inagore: Ema reo, ema reo!
Inagore: Butugu, butugu, butugu!
Inagore: Akera braredo ii mato. Pobo reo! Pobo reo!
Ure tudaru mato gu gu gu pobo kae. Icare aregodure pobo kae. 
Inagore: Butugu! Ae pegodo jao, du keje akudumode. Inagore: Cruz bu awugeje. 

13. Boecore. Icare kudure nowu poboce. Ure pobo barigu. 
Kudure poce pugeje. Ure barigu pugeje. Icare kudure pugeje. Nowure ukare barigu. Icare kudure rugadu. Icare kudu akedure. 
Ire Cruz bu keje, kudui poboce duji. 
Icare akore: Iwagedu. 
Inagore: U!
Akore: Iwagedu! Aku!
Inagore: U!
Iture po kae. Ire inogwa bu po keje. Ikudure ji ji ji ji. 
Ire ino pugeje. Ikuri kugudure pugeje. 
Ikudure poce pugeje. Nowure icare mugure ikuri tada rugadu. 

14. Icare inagore: Iedaga, panuduwo woe. Iorudukare pagododai. 
Icare cere cewu ia tori akureu rogu keje. Rogu akure, rogu boare. 
Ure nono ureore. Imi jamedu. 
Tori mo kejere Paigrature pobo mugudo cegeje, pobo akureu. 
Icare cenudure. Ceba rogure nono jamedu: Paigrature ceba rogudo, ure cege pobo rogudo, nowu tori mo keje rugadu. 

15. Icare cenudure tu... Icare barogwa kododure. 
Inagore: Iedaga, ae kabi!
Cere cee kabi. Ure togwa to tuge mea roguji. Uiorure. 
Icare inagore ji: Awure jodo woe awure joia keje pugeje. 
Icare cedure oino gu gu gu. Cedure nowu tori joki; cere cerawuje tori joki gu gu gu. 
Awu boe butu ukwa rore ikera tabo taci. Irore gr gr iedaga apo. Iedaga rore iporuto. 
Cedaregodure tori paru kae, meri jeture pagaia puredugodu tabo. 

16. U! Cedaore toro ceibagi, toro tori ao kae! Icare cedure; cegodure goro goro goro, tori paru gajeje. Icare cedaregodure buke padui tori paru du kae. 
Icare cere bito. Rogu ka rogu pega pegare tu je. Mare iedaga akore: ro bokwareboe karega. 
Akore: Pamode kido du keje romode!
Inagore: Oinono rugadu!
Icare cere peguru ta, cere peguru rogu bu tu. Icare cedure. 
Cedaregodure bato. Nowu Boe ewiapagakare cewogai. Icare cere cewu peguru tugu. U! Icare cere rogu ko tu... parina kudu rogu tabo. 
Cere cewu ceno okawru rogu torudo. Icare cere cewu buke kido kamo keje. 
Icare Boe etaregodure mato, barege ebo. Icare ere iage etugu, ere iege ekido. Nabure bokware, ekare nabure ewido. Nabure etore bokware jamedu. 
Icare Pe. Bruno akore: Paduwo!
Icare cedure. Cerore taci, cai cedure kodi. 
U! Ceegare kodu awadu nure. 
Cedaregodure bato. Icare areme eegarere! Oinore erore mato tugodo boe kae. 
Cá! Aroe eke buture. Aroe kuru, kuiada kuru, café, pobo betu. 
Icare ere aroe etudo: Wao!

1. Cá! Akore pugeje. Akore: Kaiba pagodumode?
Cenagore: Ceerdiwa bokwa, ceerdiwa bokwa!
Icare akore: Pagoduwo woje pugeje. 
Nowu cemaguru pemegaguragare rugadu. Itaqurei kaere cedure pugeje. 
Akore: Paduwo Taquerei kae. 
Icare cedure caminhão kurireu kawarureu tabo. Cerore taci. 
U! Cegodure. Nowu caminhão urugodure, toro itura tada. 
Cere mugudo tu. Cere cedawuje piji. A! Care akodure. Icare cedure pugeje. 
Boe erore ta... cai tudure pugeje kodi. 
A! Cedaregodure toro. A! Oinore kare erore, nowu poboji!
Kuide egore Kra! Kra! Kuide remawu nure woe rugadu. Egore: Kra! Kra! Kra!

2. Icare cere nowu pobo paru kado. Akurare etaregodure. 
Icare nowu Padrere jorugo. Akore: Pawo karo gorido pugeje. 
Ere ia bowuje pa. Ere rakojedo joru keje. Ca! Icare kodure!
Ere sal tugu to. Ere bu. Egore: Pagwagewo! Pagwagewo!
Icare Boe enogwagere nowu akuraraji. 
Akore: Barogwato pamode iage etugu. 

3. Icare boe awadugodure, du keje icare ere turawuje (akurare). Enure pobo tugudo! Tui taruwuje du tabo. 
Ikedure meriri otoji, meririku kurireu. 
Ire ipuredo jice ei jice iwo nowu meririku bu ia kajeje, iwo meriri iku to iaji. Boekare! Itaiwore tu je ma... Boe egore: "juireu" oino jiwu karo je padure 'kuri'. O o o. Oinore rugadure ure! Kuricigo remawu nure rugadu. Iorudukare nowu inoduji woje iragojerewo keje jii woe. Iorudukare. Ca! Nonore icare iorudure nowu boe arodugoduji: raire... kurire...! Juireu (botoado) kuri nure rugadu. Ikare bito. Ikera rakakare ji. Ire ikerako pobe oino meririkuji. Ire to ji... 'tuku'. Akore m m m! Inoe remodukare to. Inure jarurugo rugadu, paga tu je. 
Icare inagore: Aro...! rekodaji. 

4. U! Icare ere nowu akurare ewido. Oinore erore ei. Egore: 
Kae! Kae! turoi ei du tabo. 
Icare egore: Iage erego toro bakowuto tawo etugu pageje. Ipadu nure tu ieparu keje ike boi koia. 
Iage egore: Kaba jiba akagoino? Akiwaripore. Imirema karega, ipadu nure tu ieparu oiagi: puredugodu nure iwuduwo aroe eiaoto ike boi koia. 
U! Icare ere ewarigu toro ikato. 

5. Ca! Icare egore: Amara tabo! Aio rakado ika keje. Ike boi nure rugadu! Biakure ii jamedu! 
Ia akore: Amago kaba ii! Akire are akowarudo, imirema ikare itowarudo. Ioku biri akedure ioku kae, biaku koia. 
Ia akore: Akaiwodo! Inogodawu karega jore oino jeto. 
Ia akore: Awadaru keadu kaba! Awadaru keadae piji. Amearuduiwakare ma, aragoduia iogi. 
Akore: Urakudu! Awia kiarigodumode inagoi aiogi duji. 
Akore: Ugurakudu!
Akore: Amara tabo! Amara tabo! Amara tabo! Amara tabo! O!
Akana amearudu aidugirido inagoino duji? Puredugodu iwiwo biaku koia! (ri) 

6. Du keje icare nowu jeture pobo tadawuge eture nowu kare eregodaji. 
Egore: Marigu, marigu, marigu! Aró! Tagire tare boe bito. Imirema ikare boe bito. 
Ia akore: 
Kodia amode akujagudo nowu ekaguru tabo. 
Ia akore: 
Hm! Akire are akeno to 'co' ake roguto to. 
Ia akore: 
Ugurakudu! Woere akagoino ii. Mare nowu akoe kodu makudumode akai du keje, amode awido tu boe kori koia ii, amode ikuno duji! Iruwo akomode 'to' 'to' itao tabo aroi ake jitu duji. 
Akore: Hm! Nowu! Ikera amomodukare akabo. Nowu akemode awaredudo. 
Akore: U! Amago rugadu! Are iepagago kare epiji nowu awadaru keadaeji. 

7. Du kejere icare nowu kodure boetojiwuge ere iogwarido toro ei, egore: 
 Buke bu! Buke bu! Buke bu! Aro...! Ere turawuje, ere turawuje! Kao...! 
Du kejere icare awu kodure woewuge, cewu akoino tuwadaru keadu tabowuge ere tuiodo puwugeje. Egore: Icá! Inagore! Tamara tabo! Oinore inagore! Tarego! Tarego! Tarego...! 
Ia akore: Tawuge bu tu tu taragojewo bukeje. Taregodu kaba mato. Kare kuricigo!
Iage egore: Buke okwa bu puwugeje. 
Iage egore: Awuge korobado, Awuge korobado. 
Iage egore: Akaiwodo awugeto! Aró! 
Ia akore: Ikana kugudugodu nure biaku koia. Tagera braredo ii! Tagera braredo ii! Aró...! 
Ia akore: Apagudu kaba! Apagudu kaba! Ikodo taro! Ikodo toro! 
Akore: Icá! Akera gogudo buke oto kajeje. Imire imode eiodo awugeje. 
Akore: Amorora amagadu kaba! Awimoduka! Aerdumode awobei pugeje. 
Akore: Ca! Atugimo to etaoraji. 

8. Ia akore: Imi pawuge tabo pugeje. 
Ure taredo poboto. Ure nowu buke jado. U! Enure pobo cogogodo! Eroiwakare tuwo tuwure amagadudo. Eedu paga nure!
Icare ere boe kado ei. 
Ipo kigadu! Ipo kigadu raido jii toro etaiado. 
U! Ere turawuje ere turawuje 'ru ru ru ru ru ru'. U! Cewu bukere 'tuku' eiogi. 
U! Ekudugodure: Kao! Kao! U! Icare ere ewido. Ere boe to ei pe pe pe!
U! Icare ere enogwa tugu. Ere kodudu tugu enogwato. Icare ere erego pobo okwato. 
U...! Ca...! Oinore ere tumugui pobo okwai. 

9. Cewu ure kare etuguwuge emagore, egore: Tamara tabo mato Tamara tabo mato!
Egore: Karo kodure turugadu. 
U...! Boe etaokare ikaji. Boere taredo poboto. Boe egokare: Uwaimode toedo ii! inodukare. Ere taredo poboto rugadu, tuge boi koia, tuiegare tabo. 
Egore: Boekimo! Ipadu nure tu ioku keje ike boi koia. 
Icare erore toro bakowuto 'taci'. U! Oinore karo kodu ao otore tumugui. 
U! Icare ere kowuje, ere kowuje, parina kudu tabo, ju tabo. 
Icare eiamedu aregodure mato. 

10. Icare enogwage akedure. Du keje icare emagore iparei, egore: 
 Icá! Ipare, icare tagoredure; icare tare boe ko. Cá! Kare ewarigu caminhão to. 
Ere kare ewarigu caminhãoto rugadu, tuiegare tabo. 
Ere aroe enodo. Ere Padre odo. 
Maragodure padredoge etaiwugere enogwagere nowu padredoge enoeji, eno karei. 
Oino karega Boe emaragodu bokware etai, Boe emaragodure etaidure pemegaguragare. Dure eroiware Boei, eroiware Boe etore kugurei, aroe rogu boe, kuiada rogu boe, pejao rogu boe tabo. Ere aroe amireu rogu to Boe ekeje, ere kuiada amireu to Boe ekeje. 
Icare Boe emaragodukare oino etai. Du keje icare Boe ewire tuge boi koia. 
Nowu du kodirema, maragodurewuge ere tugeragu tu aroe gigudu roguji, ere tugeragu tu kuiada gigudu roguji, ere tugeragu pejao gigudu roguji. 

11. Icare ere taredo, cere cedaredo caminhaoto. 
Cenagore: Tamugu pemegado: pagogwa kedomode awu pagoe jitudu mode. 
Ia akore: U! Ire iekurido awu pagoeji. Icarema, ie romode ta je du umode. 
Ia akore: Hm! Ikedu rakamode, mare nori korimode iokuji du keje ikera romode taci awu caminhão okwa joki kuri 'ta' woje moto kae. Caminhão bure jomode iwugeje ca je. 
Egore: U! Oinono rugadu! Tagedu rakado! Tagedu rakado! 
Icare cedure. 

12. Finado Pe. Bruno akore: Mestre, pawo Pao bie jao, icare padumode. Pawo cruz bu pawugeje. Ave Maria mode pobe ma awu metuia bokware. 
Cemagore: U! Boe jokodu, Boe jokodu! Oino rugadu! 
Icare cere cegera to ceerito. Cemagore baruto Pao bogai. Ca! Cere cegera to ceerito pugeje. 
Ca! Marigu! Marigu! 
Cerore taci br... br... ceegare tabo. 
Cenagore: Tagudugo, tagudugo. 
Icare aroe ekudugodure. Are egore: Kae gae ga! Wo! (3x) 
Nowu ui oinono du kejere boe moture, boe maidure. Aroe eigoiare ere boe emodudo. 

13. Icare cegodure jii, cedao tabo awu ipoguru toru... cedao tabo awu kiaoreu, cedao tabo awu itoguru, cedao tabo awu boe okwa, boe jipa boeji, cegodui. 
Cegodure... Aroe ekudugodure pugeje Kae gae gae! (2x) 
Egore: Taegaredo tai! Tagudumode kuiada kuruji!
Ia akore: Tamagodo motoristaji uwo caminhão rekodu rakado. Ikugudugodu remawu nure ike boi koia. Iwia buture kuiada kuru bukeje du keje ikugudugodure gu je. 
Icare ure caminhão reko rugadu m... m... m...!
Awu boe oto rere gr... ceibagi. 

14. Icare cedaregodure woe. Aroe ekudugodure: Kae gae gae gae!
Icare areme etaregodure ture tabo. I! Oinore areme egore tugudu tabo!
Egore ba ba. Meriri rereu aregodure pagorebo! ba! ba! (2x). 
U! Ere nowu meriri rereu mugudo tu... 
Awu ukere karecewuge egore: Pagabowu kare reo!
Iage egore: Page kare reo!
Iage egore: Ituie, pagabowu kare reo. 
Iage egore: Ituie, ituie, page kare reo... 
Egore: Akedo rakado ji, akedo rakado ji. Kajá, kajá, kajá! 

15. Egore: A a a! Pawobe eke remawu reno. Pawobe eke remawu reno! 
Akore: Inoba ureu pawobeba?
Akore: Aró! Maigodu karega aragojere woe. Paobere eiere merimaodoge, padredoge, mestredoge, eigoiare ere parijodudo. 
Akore: Ikera jo paga nure co co ike boi koia. 
Akore: Akire akagore: Ike rugadu, ike rugadu, oino akowageiagu tu je du ji ji. 
Akore: Urakudu! Awo ikuno karega akagore oino. 
Icare ere etagedudo 'taci'. 

16. Padre akore: Taguduwo ia pobo uru roguce jao. 
Boe ere 'tuku' toro ae. 
Akore: Tagaregodu pemegare?
Boe egore: U! Cedaregodu pemegare. 
Akore: Takare ia kare ewarigu boeto?
Egore: Cekare ewarigu. Cere iage ewarigu mare woje cegurito. 
Egore: Imodukare boe barigu. 
Icare erore ta toro bato pugeje. 
Akore: U! Tagwagedo! Taegaredo!
Akore: Meri jetumode pagudu jitu tabo (4 hs) tadure mato, tawo confessado, tawo rezado. 
Egore: U! U!
Nowu du kodi Boe etaidure tuwo confessado, etaidure tuwo comunhaodo. Boe etaidure rugadu. 

1. Ca! Boe eture bato. Icare boere kare atagagirido. Boere aria meriri mugudo joru tada, pobo tabo. Du kejere Boere karo kodu kogudo kodoro tabo. Boere kodokora towuje tuwo ekodu bu keje. Boere ia kodokora biegareu towuje. Rekodumode baitowu kodokorare biegare, karo kodu tabo. Karo kodu tawujedumode kajewu kodokorare kurire. Icare cewu karo kodu tawuje, boe ere bu bu bu, nowu kodokora keje. Icare Boere makudumode baitowu bu cewu kodokora biegareu keje. Oinore Boere ao otodo. Icare boere reko baito. Boere bu tu bai tada. Icare Boere cewu kodokora maku tore etai, tuwororore aewu tore etai. 
Boe egore: Ca! Ake rogu reo!
Oinore Boe egore tui maku etai du tabo. 

2. Icare boe kugu buture pugeje, nowu kare ekuru tabo, ekaguru toboe. 
Nowu kare ekuru towu, ekaguru towu iere "kare ekaguru toboe", iere "boekugu". 
Icare boekugu kodure. Icare ere tawuje ia aria meririto, nowu mugure joru tadawu piji, nowu kodure tadawu piji. 
Icare ere mugudo tu, ere atuie ewu aoji gu tuku. 
Icare nowu aredu akore: Akogwa redo ji! Icare ikugudugodu ike boi koia!

3. Icare uragodure, akore: 
 Mare... na... ruie... Marena... ru... ie... 
ei... go... ia... mai... dodu... jetuia... rega...! akore. 
Icare akore: 
Iewaduiewo okwa, iewaduiewo okwa
Bakororo kaire jewaduiewo okwa
Bakororo kaire............. 
utu... ga... rece... Utu... ga... rece... 
Ewa... i... no... tu... jetu... re... ga... je..... 
Aru... duia... awu... ge... je... 
Ewai... no... tu... o je... ture... ga... je... 
je... ture... ga..... je e. 

4. Icare oredujere tudugu ji, nowu oredure tuie bu baawadu kae. 
Icare nowu oredujere tuiebu rekodaji nowu boekugu tabo. Akore: Akedo rakado ji! Amode butudo ma, imugumodukare akabo. Imode ikera rawuje apiji. Du keje akoragudumode iwogai. 
Akore: A! Itoragudumodukare awogai. Imode apeadu barigu kuri iiagi, tudumode imororato gu tuku, iwimode kuri tai. 
Nowu oreduje akore: Awadaru keadae piji! Awadaru keadae piji!
Akore: O! Akire akagoino kodia inagoino. 
Nowu oreduje akore: U! Toro tabo! Itore kugure eke boire ei ewo ko du marigudu. Eke boi pegagodumode eidu koda piji. 

5. Icare kodo tabo baito. 
Puredugodure baiporo kae du keje icare akore: Icá! Mareo mareo mareo! Itore kugure, tage rogu reo! tage rogu reo! tage rogu reo! Rogu rugadu. ia bokware pugeje. Icare tago kaguru toboe bokwamode. 
Egore: Wa! Ekodo tabo. Ere mugudo tu... 
A! Nowu aroe ure turagojedo ta... Ure tugera bu oino, ime etao keje oino woe. Akore: Ps! Akowagedo! Akowagedo! Akowagedo!
Nowu ure tugera bu ao kejewuge egore: m m... m! A! Oino! Kodire itobudure. 
Ia akore: Ie bia karegure boeji. 
Icare ere ko. 

6. Egore: Tagwage butugudo! Tamode ido ikeru rogu kowu. 
Ia akore: A! Puredugodu nure iwo inogwa kowu. 
Ia akore: Boe kimo! Imearudukare uruji. 
Ia akore: Boe kimo! Iia biri jetumoduka inure iia rugadu kowu. 
Icare ere oiko 'taci'. 
Ere tugera kabi pudui. Ere tugera kabi taoji. 
Egore: Icá! Pagaria upo kabi. 
Ere tugera reko nowu tudaria otoji, ere togwabi tugeraji 'cu'. 

7. Icare ere turagojedo 'ta' nowu tudaria tabo. 
Akore: Icá! Ioga!
Akore: Hm!
Ure tugera to nowu tudariaji 'tuku'. 
Nowu onaregedu akore: pf pf pf pf!
Nowu uo akore: Oinono! Awu itaora kori, awu ikuri kori utudo toro ipiji. No... nono hu... hu... hu...! Kajao! Tamode ki bito itabowuce!

8. Icare uto aria tabo, toreduje bogai. 
Oreduje aiwore kodui mato bato nowu tudaria tabo du keje, ure tuiebu togi... ta. Rekodure... m toro ae, toredae. 
Ure tugeragu ji toredu piji... ta!
Icare nowu oredu ure tumugudo. Icare ure tugeragu parikibotoji, ure jukodo pudui 'bea bea'. 
Akore: Wo! 'M!' Eroia ino pugeje... 
Icare oreduje akore: Boro! Eromode ino pugeje. Amagodo ei, etuwo ki bogai. 
Icare akore: U! Imagomode ei, mare, kajá! Meri rekodu tabo. 
Nowu oreduje akore: Amagodo ei rugadu, amagodo ei rugadu, amagodo ei rugadu. 
Oino. Ia oto pa reno. 

1. Cedure toro pugeje. 
Akore: Marigu pamaguruwo. Paduwo Pobore Raireu kae. Nonore kare eiamedu jeture. 
Karo poru, karo orari, birikigadureu, rekudo kurireu, karo kudogo, karo juireu, karo pobu. Woere icare iorudure pobu kurireugei, karo kidokia, karo birikigadureu. 
Icare Boe eture. Iage eture caminhão tabo, iage eture tawure tabo. Tuiegare tabo. 
Egore: Kae! tudu tabo. Ere boe motudo tudu tabo. Egore: Taegaredo tai. Pagera kedo kae karega padure. Nonore kare edure nono. Jorudure kare eedaji. 
Boere tugeragu ia aria jorubo tudu roguji, tuwo oecereu kurireu bito tabo. 
Boe eerdiware kare enogwagere jiboeji. 

2. Icare cedaregodure toro pobo okwato. Cemagore nowu caminhão epaji. Nowu Padre Bruno koiare ure caminhão reko pudabo boebo, du cemagore ji; ceburedugodure toro du keje, cemagore toro ae. 
Inagore: Pe. Diretor, caminhão mugudo jao, cewo kare bito pageje. 
Ure nowu caminhão mugudo. 
Akore: Kaboba?
Cenagore: Cewoguwo. 
Akore: Paburedugodu nure! Macare tagaidure pawo caminhão mugudo. 
Cenagore: Mare cewoguwo woe. 
Akore: Tagaregodu marigudu. 

3. Icare cedure. Butugu karega. Ceregodu nure tai tai tai tai. 
Akore: Boe ekoda reo. 
Boe tuwudugui pudui du tabo karega icare cedaregodure toro pobo okwato. 
Akore: Wo! Woere padre Joku kuri (Pe. Colbachini) mugure Boe ebo woe. 
Akore: Wo! Aruduia! Boe emuga reo! Boe emuga reo! 
Inagore: Imodukare, itaredo poboto. Pobo kaworu nure. Pobo co nure. U! Ipagudure poboce. 
Akore: Nowu! Uwae kurireuge eeda reo!
Akore: Ekuricigo!

4. Icare inagore: A...! Imode itaredo awu poboto. Imode noidiga bu pobo tada, du jire imode pagado. 
Imode pagado toro bakowuto. 
Akore: U! Pawo pagado toro bakowuto. 
Inagore: U! Marigu. 
Mare cewu marido itoboguru rogure tu tu oino du itogwakire barigudure poboto 
Ire ito bu pumeji. Iire kogudo tu. Icare ire ikudawu rogu bu aogeje. Bubuture. Meri jokure turemo jice jamedu, kodire boe codugodure. 
Icare bubuture. Cere cegudawu tawuje, cere bu nowu ceno marido itogwaki aogeje. 

5. Ure taiwodo poboto. Du keje icare makore, akore: 
 Itaidukare iwo pagado awu pobo kajeje, bubutu tabo, meri rekodu tabo. Ipagudu rakaguragare awu poboce. Boe pegareboere jeture awu poji. 
Akore: Akire icare amode ido pagado oino awu pobo kajeje boeco paruto. 
Akore: Inoba imode irodo?
Inagore: O! Kado! Ecewu amugu magai kawarudoge ewugejedu reorere amugumode. 
Icare ure tumugudo keje, ure tuwora (tubogora) jado joki, tubagudu koia poboce. Pobo core. Boecodure jamedu. 

6. Icare ire iiodo keje, nowu ceno marido itogwaki keje. Icare cedure. 
U! Oinore cerore! Cemegire puibagi, cemegire puibagi. 
Icare cedaregodure toro pobo oiado toro. 
Akore: U! imodukare itaiwodo poboto. 
Inagore: Akaba akaiwodo poboto. 
Icare cegodure. Ire iiodo keje, du keje irore toro gu toro ae. 
Du keje akore: A! A
Inagore: Apagudu kaba, apagudu kaba!

7. Ikodui ji, ikodui apo, itaiwore ikuda tu je ma. A! Boe pemegakare rugadu. Awu tori, jerigi, ure nono aijedogere, ure nono juredogere, ure nono awagoere toro pobo kuda iegai. 
Icare ire iiodo keje, ire iiodo keje pariri kae, parogwari kae. 
Akore: O! Senhor!
Inagore: Kaboba?
Akore: U! I tariga. Ure tudawuje awu tuia piji. Ure tudawuje oino rugadu taci. 
Mare pobo kore oinodu, pobo ko padure koibokwa keje woe. Kodire nowu tariga padu awadure. 
Akore: U! Akado! Emarice ! Pado oino. 
Icare inagore: Akaredo!
Ure taredo poboto kae. 
Icare ure taora tugu. Itaiwore toro ji. Kodu awadure toro gu toro; ure tugeragu nowu tarigaji, ure tuie kirimi mato tabo tuibagi. 

8. Ca! Ure turagojedo 'taci'. 
Akore: Oinore awu ioga ro rore ii! Kodire ikare ioku ra piji
Inagore: O! Ema rugadu! Ema rugadu!
Inagore: Ioguduba ba?
Akore: São Pedro. 
Inagore: Ure mito tu je. 
Akore: U! Ure mito tu rugadu. 
Inagore: Kirabodu! Ema rugadu. 

9. Icare inagore: Paduwo pugeje. 
Akore: U! 
Icare cedure boe tugugodu tabo. 
Inagore nowu finado Kupé bogai. 
Inagore: Akado matoo!
Makokare. 
Icare akore: Unure marigudu. 
Inagore: U! Du kode makokare, ure marigudu kodi. 

10. Icare cedure. Ceregodu nure rugadu. Ino oecereu rogure mito tu je. Cegodo jii toro ewogai. 
Cewiapagare. Oinore egore tuiedui, tuiegare tabo. 
Enogwage kaegodure cedaregodure. 
Ere karo kodu ta. Ere tudaria meriri mugudo joru tada. 
Icare egore: U! Etaregodu! Etaregodu!
Inagore: Cedaregodu! 
Egore: Mato, tagowagewo. Mato, tagowagewo. 
Ca! Icare cenogwagere. Cegodumodukare enogwage kori. Enogwage kaere cedaregodure kuri kuri je. 
Care cenogwagere tu... 

11. Bubutukare. Du inodu tabore cere 'lona' mugudo. Du kode, nowu lona kudare ceedure. 
Care, oinore cenagore woe! Ceromodewoji. 
Cenogore: Are awuge poro akedudo?
Inagore: Tawuge poro mitu pemegado! Imode boe kado awu karei tagae ma, emode tawuge jamedu pegado. 
Egore: U! Boe, jokodu. Boe jokodu!
Icare cenudure. 
Iedadure. A! Boe puredugodure. 
Icare ere ime eedadudo. 
Egore: Taedadudo! Taedadudo! Boere turugadu. Tagera remodukare kuri mea roguji. 
Egore: Ema rugadu. Ema rugadu. Ema rugadu. 
Ca! Icare cedure. 
Egore: Marigu! Marigu!

12. Icare awu ipare egore: Eu não. Iwuodo bokwa. 
Iage egore: Ikodumode rugadu, iwo ia eno karo bito inoce. 
Inagore: Ikodumode. 
Du keje icare aije akogodure: tb...! tb... tb... 
Egore: Marigu, marigu!
Inagore: U! Marigu. 
Icare cedure. 
Ire ikeragu ia jorube paruji, ire bu puwugeje. Ire itugu ji. 
Icare iture tabo. Ikodo tabo. Uperigodure co!
Egore ie ie ie. Are ikowu!

13. Cedaregodure toro nowu boe emode buke bu kae. 
Icare ere taredo poboto. Boekimorema, uwai paduradu nono, awara paru bukeje. Icare epagudugodure ce. 
Egore: A! A! Tamearudu awadudo ji. 
Icare rekodure toro: Pobo akore cu! Pobo oia keje. 
Ikodure oino jice iwo irawuje poboto. 
Icare ire jorugo tu. Ire awu arii itura bi barigu joruto. 
Icare ire imugudo tu... nowu jorugo okwaji. 

14. Du keje icare ia aregodure Akore: Hm! Hm! Hm!
Akore: Iorubodare!
Inagore: Ho!
Akore: Aki pawuge tabo pugeje. 
Icare ire ikeragu nowu uwugeji. Icare ikiogore ji 
Icare iture tabo. 
Inagore (nowu iorubodareji): apado tugudo, apado tugudo! Aeru reno! Aeru reno!
Akore: Nowu! Awadaru keadu kaba!
Inagore: Ikera keadu kae kae karega iture. imodukare etagedudo pobo piji. 

15. Ca! Iture toro. 
Ire nowu buke jado. 
U! Nowu akurare emagare rugadu. 
Icare ewudure iwugeto. U! Emagare rugadu. 
Ire ewido. 
Ire bu pugeje. Icare oecereuge etawadu etaregodure pugeje tbr tb r... 
Icare ire ewido, mare eiamedu karega. Ire bitowugere pagera awubodure. 
U...! Boe etuia toro nowu Po ekureu paru kae!
Emode boe bito rugadu. 

16. Icare barogwa kododure. Meri ruture. Icare egore: Paduwo, Paduwo. 
Du keje icare Joku kurireu ure!
Egore: Tamaerudu awadudo ji. Kodo tagae! Kodo tagae!
Raire oino, awu pagana reore oino, barire oino. 
Oinore jare. Ore oino padogeje. 
Kodo mato itae mato!
Egore: Ca! Ca...! 
Inagore: Ca! Oinodure ipagududo. 
Kode itaiwore ei. du kejere ure turemo ewugeto. 
U! Ure tumugudo ewugeje... taci!
Inagore: O!... Taburedo mato. 
Cere cemugudo keje toro boe ki kae. Cere bito Ca...! 
Ire 'saco de estopa' tugu aoto. Ire ia tugu bureto. Ire pobo reko joki. Inagore pagodumoduie du kodi. 
Icare ire kodudo kodoro tabo tu tu tu. Ca! Ire akedudo. Care cedure. 

17. Egore: Paduwo, pagowagewo (3x) 
Icare egore: Tarego caminhão bogai. 
Egore: Ema remawureno. 
Icare etaregodure nowu caminhão tabo. 
Icare cere barigu to. Cere nowu caminhão okorawu rugadu. 
Mare nowu poboe enogore akurara ekao. 
Icare egore: Marigu! Marigu!
Cere cedaredo nowu caminhãoto, cerore ta... cai cegodure kodi. 
Cegodure toro ceno jipa kae. Cere nowu caminhão mugudu tu. Cere nowu caminhão mugudo tu. Cere cemode kowujewuge etawuje nowu tumedage epiji, cewo etugu cegeje. 
Eka awadure. 
Icare ere tawuje. Cenogwagere ei parina kudu tabo. Eka awadure, kode erore. Ceegarere cenogwage tabo. 

18. Icare cedure. Cegodure jii... Aroe ekudure... Boe eegarere! 
Boe enogwarire tugodui! 
Okwagerewuge enogwagere, egore: Imagomodukare tagago kae. Tagire tagogwa amogodure, taguredure. Taegugudukare tagogwageje, kode imagomodukare tagago kae. Imirema, imode awu ikerogu oiko du keje, imagomode, iegaremode. 
Egore: Tagududo! Tagoiogwarido! Paburedugodu nure. 
Iage egore: Taegaredo! Tagoredu karegure tage tabo
Tagoredu karegure tagoe tabo. Du kode taegaredo!
Tagoiogwarido. Paobe egomode: Ekedo ama radure toeji, macare ere taregodu biarudo. 
Oinodumode. 

19. A! Icare ekudugodure: Kae gae gae!
Egore: Nowu boenaboro keje pamode caminhão mugudo, tawo tageragu kaidagaji aroe ekuiece, tawo aroe ee codo nono. Aroe etujemage eerdu motuwo tore etaregoduji. 
Egore: U! Ema rugadu. Ikugudugodu nure ikiguru kori koia. 
Ia akore: Ha! Ipe korigodu ii marigudu. 
Du keje ia akore: Maigodu akowagere, icare pado ja akajeje. 
Boe kare akore: Ha! Are ino jamedu. Anure adurudo kodire akagoino. 
Apoguru nure kodire amagokare. Kodire are aekurido inagoi oinoduji. 
Akore: U! Oino rugadu. Iegare koiare inagoino. Iedawu kugudugodu icebae kori koia. 
Icare ere mugudo tu... 
U...! Pae epe ro reorere erore toro moto kae, tube kori koia, ciguru okori koia. 
Iage egore: Boekare! Iwure bururugodu 

20. Icare ere tugeragu kaidagaji. 
Iagere tuguie oto kado, iage ekuie oto iwure. 
Icare ere tuie codo. 
Ca! Egore: Marigu! Marigu!
Icare eture, ekudugodure; ere aroe ekudugo. Egore: Kae gae gae! Wo! (2x) 
Aroe eegarere tudu tabo. 
Etaregodure nowu boe kudu kae, nowu boe ao kae, Meruri jeketo. (na frente de Meruri). 
Icare aroe ekudugodure: Kae. gae gae! Wo...! (2x). 
Nowu caminhão kudugodure jamedu, akore piii... piii... piii... 

21. Finado Pe. Bruno, emare roino Boebo. Aidure Boe emeruwo, aidure Boe emaguruwo kare etae. 
Umagurure toro Bateia kae. Umagurure toro brae egore Córrego dos Índios oino jiboe kae, kare ewogai. Umagurure toro Po Ekureu paru kae pugeje. Aroebo, Boere kaidaga bu keje; boere je codo; boere aroedo ema. Aidure jamedu. Ure boe eke mariguduwu pemegado tugeje. Ure oecereudo pobe ure Boedo torudo. Ukare kabi, mariguwuge boe eke kabi du kae. Icare Boere tawuje, ere bu jokorai, ure raru ki piji, icare ure kedodo, Icare ure kowuje, ure nowu jura ko aroe rogu tabo, ure remo (engolir), ure tuie toubo togwari tabo. 


22. Icare makore brae etae. Brae etuwo jamedu. Kujibo Paru kejewu, Jakoreuge Eliao Paru kejewu brae eimejerage, sargentodoge, aviadordoge etaregodure jamedu. 
Akore: Mato tagwagewo Boe enogwage boetojiwuji... 
Nowu braedoge eregodure toro rugadu, ere turagojedo. U...! tubratu meriri tabo. Ere nowu oecereu kodu bu tubratu meriri keje. Icare ere ko. Enogwarire tuiamedu tabo, eegarere. Iagere tubogora bu pugajeje tuiegare tabo, tui ko du tabo. Eiamedu jordu pemegare nowu Boe ekeji, Boe enogwageji. 
Egore: taemaru modukare sal bogai pugeje, nowu sal pemega karaduie, rakaie, mare nowu sal bokware duie rakakaie, barigoduie, nonoie icare boe togwamearuduie boe roji, boe ro remawuji, tuiamedu tabo. 
Nowu sal bokware jiwure icare ere ko tuiamedu tabo. Oino.

1. Ia meri keje uture toro boepato, iparebo, toro Boqueraoto, turo reore. 
Meri kodo ji jii... icare meri rekodure. 
Du keje icare aregodure, kiarigodure. 
Akore: Ikogodure. Iiamedu boe pegare. Mare iorudiwakare. 
Akore: Gripe rakudu... Ia ikogodae. 
Icare nowu Mestre Josere jorubo kuru tugu to. Ro rakakare ji. 
Barogwa kododure, ure ia mak ai pugeje. Ro rakakare ji. 
Icare barogwa kododure pugeje, nono ukare jorubo kuru mak ai. 
Icare barogwa kododure pugeje, du tabore icare nowu Mestre uture jorubo kuru tabo ae pugeje. Akore tumoduie nowu jorubo kuru mak'ai, kogodu pegareu koda piji, uwo tamudodu marigudu. 
Icare aiwore tu ji, akore uie. Du keje icare ure nowu jorubo kuru tugu to. Ure nowu agulha jodo to jii je. Icare ure tugerako jodo nowu jorubo kuru bukeje gu... du tonajire akore hm... Ure nowu agulha ta piji, ure tumegido paci toro piji, uture piji rugadu. Makokare. Uture piji toro nowu jorubo kuru ja kae.

2. U! Imi jamedu, iture jamedu. Inagore: Mestre bire. 
Mare Boe emagokare. 
Inagore: Me. Bire, inagore!
Boe emagokare. Nowu ime pemegareuge eedu kimore du tabo. Mare emagokare. Emagokare, epagudugodu nure. Ekiarigodu nure rekodaji. 
Kodire emagokare tuiamedu tabo. 
Finado José Maria rakojere nono, mare makokare. Aquiles makokare. Elias makokare, Aije Kuguri makokare. Atílio makokare. 
Eiamedu boe makokare, Boe makodu nure eiogi rugadu, 

3. Icare barogwa kododure... Boe eture kuiada kuru kae. Awu Boe erore duru duru itogi kuiada kuru tabo, du tugodui ikori du tabore egore: Aragoduiagu! Merimã akore. 
Inagore: Tokiwo iire egoino. 
Egore: Boro! Ewadaru keadu karegure. Diretorare akoino. 
Inagore: U!
Iagere eire inagore: Ipagudure. 
Icare itaregodure nowu Diretorarodo ae. 
Akore: Olha! Aragodumode Mestre joki. 
Inagore: U!

4. Emare ure tugeragu ipanelaji, ure kuiada kuru tugu to, ure mak inai, akore: Aragodumode. Mestre joki rugadu. Aragodumode rugadu?
Aragodumode rugadu. 
Nonore icare imagokare. Itaiwore ji tu... 
Icare iture. 
A! Nowu Boe emago emagore ii. Imagokare. Itaore tu... 
Egore: Arago rugadu! Arago rugadu! Oino ii. 
Iage egore: Aragodumode rugadu? Oino ii. 
Imagokare. Itaore tu... ipagudu nure kodi. Imagokare. 

5. Iage egore: Kocare Merimã akoino aragoduwo Me. joki. Boe jokodu kana? Mako paga kana ure? Ukana padre bie?
Inagore: Padredoge bokware pagabo!
Egore: Kode icare akoino aragoduwo?
Iage egore: Aragodu kaba! Umode Pe. okido ai. 
Inagore: U! Boe kimo! Iordiwakare. 

6. Kagarigadoge eia ibora rogu jire imaragodure. Ipoguru kuguri rogu re ire kado, awu itoguru tada. Icare ire ipo kadodu akedudo. Icare ire kogudo tu... icare ire itugu ji. Ikodo tabo jii... toro bato. Ipuredugodu kejere icare meriri kudure kuri... kuri... kuri... 
Mare nowu meriri pemegareu jeture nono du tabo, kodire kudu pemegare, kudu rakare. Icare ire nowu ino ipo rogu barigu kuri ta. 
Iregodure toro ipanela bogai. Nowu ipanela kurire oino: ruwobo meriri. 
Icare inagore: Nowu iruwobo meriri kabi. Icare ure mak inai, akore: Awu Boe egore aragoduiagu Me. joki. 
Akore: U! Nonore Merimã akore ii, kodire ipagudure. 
Egore: Tuwo etokido aire egoino ai. 
Inagore: U! Nonoia ure, kodire inagoino egoinoduji. 

7. Icare iture. A! Nono Boedoge egore tago ureore pugeje. 
Egore: Arago!
Iage egore: Arago rugadu. 
Iage egore: Aragodumode rugadu. 
Kocare aragodumode braedu joki. Aragodumode rugadu?
Inagore: Iordiwakare. 
U! Oinore egore ii. Areme emagore ii. Ime emagore ii. 
Inagore: U! Iragodumoduka. Ipagudure. Tokiwo iire egoino. 
Iage egore: Boro! Tokiwo ai karega. Akago kaba ino: aruduwo baruto. Ierabrarewo ai. 

8. Nowu akoinowuge etore eiore pugeje. 
Ia akore: Nowure umode aedorodo baruto. 
Ia akore: Nowure ierabraremode ai. Nowure umode boedo turugadu atogi. 
Itaiwore tu... imagokare. 
Ia akore: Aragodumode rugadu. Braedu pagawu karega. Braedu rema, 
Boe rema. 
Oinore awu uwobere. Boe tuginoiwu kaere akaregodure woe, amearudae jetoromode woe, woere amodudumode amagoji. Jordiwareuge eiamedu enogwa koda jire awuge emagore, kodire akaregodu nure boe tojiwu kae. 
Inagore: U!
Akore: Kodire aragodumode rugadu
Inagore: U!

9. Du keje iage emagore itogi, egore: U! Amara tabo mato! Amara tabo mato!
Iage egore: Awiapaga kaba nowuge ewadaruji. Emago paga paga nure. 
Iage egore: Diretora akore aiagu amara tabo mato. 
Ia kodu puredure ii woe, akore: Aragoduwore akoino awogai. 
Inagore: U!
Icare ipuredugodure toro. Nonore egore. Nonore egore. 
Egore: Atugo ato. Aragoduwo! Arago rugadu!
Inagore: U!

10. Icare itaregodure nowu Diretora joku kae. Icare jorudure ii. 
Akore: Vem cá!
Inagore: U! Ikodo toro. 
Icare ire imeru rakado toro. Ikodure mai toro ae, iragoje jaere ji kimo, du keje makore itogi, akore: Olha! Aragodumode Mestre joki. 
Ca! Icare ure ipagudugo rugadu. 
Akore: Aragodumode joki?
Inagokare. Itao paga nure tu... akoi ii duji. 

11. Akore: Aragodumode. 
Imagokare. 
Akore: Aragodumode du keje, imode nowu apanela okorawu. Mare aragodumodukare du keje, amode akirimi nowu apanela bioro du tabo. 
Itaore ji tu... Ure ikorigo. 
Makore kuri pugeje, akore: Akaiwodo! Itura reo!
Akore: Iturare kodure oino jiice Meruri paru gajeje. Oinore ure baruto. Raire, torure. Mare ema pa? Ure akedudo, mearudu kuricigore Boei du kodi, aidu rakaguragare boei kodi. Ure kuiada ta Boe ekeje, ure aroe tugu Boe ekeje. Ure aroe tawuje Boe ekeje, ure pejao tawuje Boe ekeje, ure takoreu tawuje Boe ekeje. Meardu kuricigore Boei kodi, aidu rakaguragare Boei kodi. Akore. 

12. Akore: Aragodumode? Arago rugadu. Kodu rogu, ra rogu, biri rogu bukejere aragodumode, Boe egoiaji. Utaroe remawu mugure woje Pemo apo. Oino. 
Aragodumodukare, atumode nowu apanela bioro tabo. Mare aragodumode, imode nowu apanela okorawu comida tabo. Mare aragodumodukare amode akirimi apanela bioro tabo. 
Nonore icare ure ipagudugo. 
Akore: Aragodumode?
Nonore icare imagore rugadu, ure ipagudugo kodi. 
Inagore: U! Iragodumode. 
Akore: Boe jokodu jina akagoino? Aragodumode rugadu?
Inagore: U! Iragodumode rugadu. 
Metage emagare ikujeto. Egore: Arago, arago, arago rugadu! Apagudu kaba!

13. Icare ire ipanela mak ai. Emare ure tugera raido ipanela kae. 
Imagore: Ca! Emareo!
Ure nowu comida tugu to 'tuku'. Ure okorawu rugadu. 
Icare iture. 
Imagore awu pagodowu Ukewaiji. 
Inagore: Ameduiado imi, paragoduwo Mestre joki. 
Akore: U!
Inagore: Apagudu kaba. 
Akore: Ipagudukare!
Icare iregodure toro iwabo bogai. 
Du tabore icare iwadodure. 
Inagore: Kodire inogoinooo... itore iwage tawogai torooo...!
Icare tadumode ae, icare iragodumode joki!!! 

14. Ire mearogu kodudo ikeje woe goro goro, iwiapaga tabo etumode toro du bogai. 
Inagore: Ca! Marigu. 
Icare cedure, cedure puapo goro goro. 
Akore: Kodi icare paragodumode braedu joki. 
Inagore: U! Paragodumode. 
Icare ia moto ri padure nono du bai poro jeture to du kae ceburedugodure. Du keje ia boe etonaregedu aiwore cedogi, jorudure cei, ure turemo toro tuibagi. Cedaregodure nowu bai poro kae, dukejere icare iwiapagare. 

15. Egore: Tarego merimaodoge ewogai. (2x) 
Iage egore: Boe eregodumodukare ewogai. Eerdure ekodui mato duji. 
Ure ino rugadu. Etaregodure oino! duru ruru. 
Akore: Emagere ekodo oinono!
Imagore: U! Emagere ekodo oinono. 
Du keje icare cedaregodure toro ae. 
A! Ere baiado 'tuku' tugujiagi. Cere ceremo toro eto, ae. Itaiwore tu je ma... Ere tumugudo oino meji pugogi toro ao kae, awu bure piji rugadu, emugure pudogi. 
U! Imagore Ukewaiji, inagore: Aro rakado awugeje!
Akore: U! Amorora amagadu kaba. 
Inagore: U!

16. Icare ire ikera tugu bapoto. 
Inagore:
 m... m... m... m... m!!!
 Tamigi... tamigi... tamigi... 
Du kejere icare merimaodoge etoragudure. 
Egore: Nono nowu mariguduwuge egore. Erore nono nowu mariguduwoge erore. Egomaga pu bi kejedure. Ero maga pu bi keje dure. 
Egore: A! Metsre!
Toragudu tabo rugadu. 
Cere nowu Roia Kurireu akedudo rugadu. 
Ire akedudo du keje, ere toragudu kado jamedu. Ere turagojedo mato itae, ere tugeragu ikeraji. Ere obrigadudo ii. Egore awu Pao umoduie tugerabraredo ii. 
Egore: m m m m m, toragudu akedu keje, du tabore ere tugeragu ikeraji. 

17. Ca du kejere icare ere reko Igrejato, nowu tuwai rogu piji toro. 
Icare tamagore Pe. Diretor bogai Campo Grande kae. Dure aregodure avião tabo, meriri kodureu tabo. Ure turemo toro ae rugadu. Boe eiamedu boe ere turemo apo tu... Nonore icare kuri je ure Missa to. Icare akedure du keje Boe eture apo toro cemitério kae. Juredoge epadure keje toro cemitério kae. 

A- Boetoji Pe. César aidukare Boe emagowo tuwadaru tabo. Aidukare boe emagowo Roiaji. Akore Bope baturu jie boe emagore. Icare ure Boe etoragududo, ure boe ekiarigo. 
Boe emagore tore kugurei: amago kaba pawadaru tabo! Bari korigodumode ai. Barimode awido ake boi koia. Akaiwokaba woje woje ardiwawo brae ewadaruji ma, Bari aiduwo ai, uwo akowagedo, uwo akudawu rogu makakai. Boe egore tore kugurei. Boe etore kugure ewiagodure, ere ira to ekeraji, emagoi tuwadaru jitu keje. 
Boe etaidure turagoduwo, Boe eture boecoji bakujebiji, awu bireuge enoroe tabo, ekudawu rogu tabo... 

B- Du kejere icare nowu Padre César ure boe pa Boe ewadaruji, ure boe pa bopeji karadega Boe emagore. Du kejere icare ure bu bapera keje pugeje. Metugodure tu pugeje, maragodaere ema rugadu pugeje. 
Ure finado Tiago udo tuiordiwado boe ewadaruji, roiaji pugeje. 
Ure udo Boe ewadaru bu bapera keje toce. Ure udo Boe ekeroia bu bapera keje toce. 
Akore: Kaba jiba Boe egoino? Ure bie kaba jiba Boe egoino. 
Icare nowu finado Tiago bire. Ure finado José Maria Mano Kurireu mugudo finado Tiago mugato. 

C- Mako kigodure iwogai jamedu. Ire eerdiwado toro nowu eerdiwa bokware jiboeji. 
Icare okware. Pe. César okware. Du keje nowu finado José Maria okware pugeje. 
Du keje icare pamugure oino woe emugato pugeje. 
Pagire icare pamode awu botugodudoge eerdiwado pugeje tuwadaruji, roiaji. Pamode awu maku etai. Pamode emagodo ji. 

1. Icare Me. João bire du keje ikiarigodure. 
Icare imearudure ituwo toro imana bogai. Iere Domingos. Boe eno tabo iere Enawureu, mugure toro Korogedo Paru keje. 
Du kejere icare iture. Iwure tabore iture. Ire itore kugure emugudo ikidoru keje: Kurujiri (Cornélio), Ipare Ekureudo (Pedrosa), Kugu Cereu (Enedino) kodure jamedu. Paiwe Egiri (Helena) kodure jamedu. Cedure Batovi kori. Cemugure nowu paga iere Tamige Eiao tada. Ire apu bito, ire tugu. 

2. Du keje ia Boe etaregodure. Itaiwore tu... iorudure finado Piodudoji, iorudure Aquileji. 
Inagore: U! Pagore etaregodure. 
Ekodo mato, egore: Boa tarde! Boa tarde! Cedaregodu. 
Inagore: Kaba bogaiba taroino? Tabagudukare? Boe epagudae kuricigore woe. 
Egore: U! Awogaire ceroino. 
Inagore: U! Imireo. 
Icare egore: Padre akore aiagu akirimi. Du kodire ure cerego awogai. 
Inagore: U! Ema rugadu. 

3. Icare ire cewu apu tawuje, ire eke maku etai. Ire ju maku etai. Nowu brae eke ju ire maku etai. 
Nowu brae ere maku maku inai kare emorice, dure ire maku etai. 
Icare ere ko. Icare egore: Boe etaregodu du kodire Padrere cerodino tawogai, tawo tagirimi, tadukawo woje pugeje. 
Inagore: U! Taerdumodukare ii, mare awu ike boe jire itukare. 
Du kodi icare taerdure ii. Umodukare ino ma, iragojemode toro marigudu. Ipuredugodu rumode nowu iroinowo kae. 
Du kodi karega inagore: U! Imode ikirimi rugadu. 


4. Egore: U! Aerduwo Boei. Boe emagaguraga. 
Icare ire ikera pemegado ii, ituwo. Icare iture barogwato. 
Ikodo jii... ire baado Jerigigiri paru. 
Ikodo pugeje jii, itaregodure ia kuruga kae. 

5. Inagore: Wo...! Reko rakoje kana woe?
Inagore: Kajao! Iwaduwo! Pawo pagamudo tu woe jao. Mugure puredu tu Pae Eiaoji. 
Kare emagare tada. Icare inudure nono. Ire rekoe ewido ikeje, ire etugu, ire ekowuje tu... 
Ca! Inudure nono. Barogwatore icare inudure pugeje. Ikodure jii... itaregodure Rokoe Eiaoto (Urucuiao). Ire itamudo, inogwagere nono, cewu ike karo kodu roguji. 
Ca...! Care iture pugeje. Ikodo jii... Boe egore Toriga Meridoda du kae. du kejere inudure pugeje. 

6. Barogwatore icare iture pugeje. Ikodure jii... Nowu piji itaregodure baato. Meri oino (3 hs). 
Ire itamudo Jerigiga tada , ire ia ike barogo kodu rogu ko. Ike okwaru rogu ire kowuje tu... Icare ikudure kuruce. Du keje icare iture. Ikodure jii... inagore: Pamodukare pawuredo pugeje, pamudukare pagamudo pugeje. 
Icare itaregodure baato (3 hs). 
Egore: Aregodu! Aregodu! Aregodu! 
Oinore ere tuiedui. Ere aroe kuru mak inai. Ere comida mak inai. 
Ere pobo betu mak inai. 

7. Ca! Icare ireadodure ewiegai. 
Inagore: Boekimo!
Inagore: Inure iwogwado imedugodu okori koia. 
Egore: U! Ure cegududo. Kodi icare cemeardu awadudo cei oino. 
Inagore: U! Ema rugadu. 
Inagore: Ikare ia to. Inogwagekare jii jamedu. 
Ca! Ere boe parudo itabo. U! Icare ere roiao tawuje.

1. Icare iture Pe. João Falco bogai. Ire ikeragu ieraji.
Icare inagore: Itaregodu.
Akore: U! Amugudo nono.
Akore: Kaiba are akirimi? 
Inagore: Tesouro uporu keje toro.
Akore: A! Kirabodu.
Akore: Ameru pemegare? 
Inagore: U! Imeru pemegare.

2. Akore: Boe etaregodu, kodire imagore awogai.
Inagore: U! 
Akore: Eles ficam acordados de dia e de noite mais não sentem nada de
sono. Trabalham de dia e de noite cantam, semana inteira.
Akore: Akado! Ere awu akedudo.
Inagore: U! Boe rugadu. Boe maiwuge remage. Ipare remage kodire edurure tumaragoduji.
Akore: A! Emaragodure. Itaidure ei.

3. Icare makore kuri nowu O Jerigiji (Barinho), akore: Akaiwodo! 
Amago butugudo nowu Boei. Amode akogwa redo ei, ekorigodumode.
U! Erore ino rugadu. Emerure boecoji, eragodure boecoji mare..
nori okorikare eekuji. Emaragodure rugadu.
Inagore: U! Itaregodure.
Icare akore: Inoba iromode ei? 
Akore: Ekiarigodure.

4. Akore: inoba iromode ei? Ekiarigodure. Kaba bogaiba ekiarigodumode? 
Akore: Kaba bogaiba ekiarigodumode? 
Inagore: Amode ekududo tu tu piga roguce, mito tu, mito tu je du keje etaidumode turagojewo woe.
Icare akore: Tá bom. Eu vou comprar.
Icare ure akirodo ji rugadu, Icare ure maku etai.
Icare aidure tuwo bai mugudo epace.
Icare ure bai mugudo rugadu.


5. Icare akedudo. Icare ure nowu toe tugu to, awu amireu, kurureboe, betureu, pagodureu, girireu. Icare makore Paulinho bogai (biegare kimo tu je), akore: Amagodo Boe ewogai, Boe etuwo mato barogwato, meri rekodu tabo jamedu, Boe ekuduwo biega tu tu tu Boe eiamedu boe ereore. Icare makore meriri makoreuto.
Akore: Taduiagu mato. Sábado jameduji tadumode mato barogwato, meri rekodu tabo.
U! Boe eegarere!

6. Icare Boecodure. Barogwato Sabadomode jamedu du kodire eegarere.
Icare barogwa kododure, etaregodure mato rugadu. Iage ekudure.
Icare ure ekududo. Ure nowu eno copo meriri rogu birido 'ta' nowu iraji. Icare ure kuru redo to ju ju ju. Ure ekorawu rugadu.
Ca! U...! Sábado jameduji eegarere. Egore tumearutoruie bataruji. Akore etu kaiagu. Nonoie turomode ei nowu kuru tabo.
Du keje icare ure picoledo boioce. Rore, girorire, pemegare!

7. Makore nogware kugurei etuwo mato kae ewo biri ta. Icare ere biri ta rugadu. Boe iwore, ime etukare kae. Barogwatore icare etaregodure.
Nowu nogware kugure ere biri ta, ere ia kowuje. Rore. Ere kowuje, kowuje. Boe pegagodu remawu nure rugadu.
Du keje icare ure pemegado. Ure tugu nowu pobo akureuto, ure nowu meriri kuru tugu nowu picolé jato.
Icare kuru pado ekajeje. Icare ere togwa pagado ji: beture, rore.
Ere awu togwa rogu ekudo, ere tugera rogu ekudo, nowu boio ka du tabo. 
Icare ure maquina redo ji, nowu koduji. Icare ure picoledo pudumi.
Moture rugadu.

8. Du keje icare areme ekuiarure. Oino.
Du kodi icare nowu nogware kugure ekuiarure. Dure akedukare oino.
Kodi icare Boe etore emagaguragare. Kodi icare Boe eidodure. 
Icare Boe emugure Campo Kujei.
Itoguru me keje. Boe ere bireuge etugu mototo nono. Boere era kujagudo nono.
Nowu piji icare Boe eture toro Bokeraoto pugeje. Mare boepa tabore.

9. Boe eture toro. Nonoro ere boepa kurido. Icare Boere akedudo. Icare ere joru tugu to. Du keje icare Boe ewarudure toro. Ere tuwai mugudo toro.
Imugure Sangradouro keje du keje ewarudure toro.
Iture Sangradouro kae. Pe. César makore iwogai kodi. Jorure mito ii toro. 
Du keje itaregodure mato pugeje.
Boe edui toro Baquerão tada du keje, icare iture toro jamedu.
Ekare ia boepa maku inai inoce. Imugu paga nure toro ebo.

1. Du kejere icare iture pugeje.
Luiz Paraguay koiare ure itudo pugeje, brae eigoia.
Akore Brae emoduie iwido. Uture taci toro ipiji. Mugure toro, awara okwai toro.
Ure Boepa bu. Ure aroia rogu biegareu tugu, ure kuiadarogu biegareu tugu.
Icare makore tu iwiegai pugeje. Icare brae emaragodugodure, turegodumoduie caminhão bogai, nowu 5a. feraji taregodumoduie tabo.
Mare itukare. Du keje icare aregodure pugeje. Akore nowu meriji, nowu boecoji caminhão aregodumoduie.

2. Icare ure nowu finada Margarida, pagudugo, duwudo makore ii akore tudumoduie ipiji. Makore torei, ure eiamedu biie tudumode toro ipiji duji toro nowu Luiz Paraguay bogai. Du tabore uture. Makore nowu torei, akore: Tagaidumode, tadumode.
Imagokare: Itaiwore tu... 
Eture toro rugadu. Inagu cochiworodoge kugure edo woe, ere pobe.
Icare imugure tu jii. Icare inagore: U! Ituwo eregodaji.
Icare inagore Kuriji, inagore: Icare itumode ace rekodaji.
Akore: U! Boe pega remawu nure.
Icare iture. Ikodo goro goro, eregodaji toro.
Icare itaregodure etae, ia cabeceira keje, enure kogorigadoge kududo (Ire pobo maku etai).
Icare cegodo jii. Cedaregodure nowu Luiz Paraguay ae.


3. Inagore: Itaregodu! 
Akore: U! Akaregodu! 
Akore: Boe pega remawu nure. Akore: Brae erugodumode pamedagei maigodu.
Inagore: U! 
Meri oinore icare Helena aregodure pugeje, Buremodu (Venceslau) apo iregodaji.
Meri rekodu tabo icare nowu imedurogu Kuri aregodure pugeje.
Icare cebagare nowu caminhão bogai. Aregodukare.
Cere cenoroe jeto awara okwai.

4. Icare boecodure tu... 
Luiz Paraguay makore pugeje, akore: Tado tarugadu. Nowu Brae epagudure tumedage eerduwamoduie tui parego tugoda piji duji.
Du keje pudumie icare erugodumode pudui, du kodie tubodu taboie ekodumoduie mato nowu caminhão tabo.
Ire kogorigadoge ekogudo turugadu. Ire cachorodoge ekogudo turugadu. Cere cedo cerugadu.
Du kejere aregodure boeco paruji.
Nowu brae epagudure turoi cedabo toro duji.
Ere pobe. Egore: Marigu, marigu, marigu. Ere taredo moto kae.
Ere tugeragu cenoroe, cenaguie boeji, ere barigu toro caminhãoto turegodu tabo rugadu.
Icare cere cedaredo to.

5. Egore cedao kaiagu meriri rereu kodui cegori duji. Brae emoduie cebawuje. Ceiagu ceiodo tu, caminhão aregodu keje.
Inagore uie. Icare eture cedabo, eregodure cedabo 'taci'
Ekodure cedabo ce... toro, nowu Jarudori paru towu awara paru kae.. Cegodure Sangradouro kori toro, icare cewudure Pocoreuto.
Cere cewu caminhao tada tu, brae eerdukawo cei. Cegodure Pocoreu bakurireu oiagi. Cekare cewuredo ba tada. Cegodure kori 'taci' toro rugadu.
Cegodo... cedaregodure toro tori kudu kae. Cegodo jii ia paga po roguto. Nonore icare cegudure, cere cee kabi. Barogwa kododure nono cei nono.

6. Cegodure toro rugadu... nowu Jarudori paruto. Cegodure nowu corruptela oiagi, brae etoiagi rugadu.
Nonore icare cere cedaora awogado. Nowu brae icare eerdure cei.
Egore: Kaiba cemode tamugudo? 
Cenagore: Cerego toro cedumodewo kae. Icare ekodo toro cedabo nowu cedumodewo kae.
Nowu meriri ure tumugudo cedabo tu.
Ca! Cere cerawuje, cere cenoroe boe rawuje.

7. Nowu finado Henrique mugure toro. Icare ure kodo mato cedae mato.
Akore: Itore tagaregodure? 
Cenagore: Cedaregodu! 
Cere cenoroe tawujedu akedudo, du keje ekudure café roguce, du kejere eture pugeje. Cere obrigado ei. Meri tu jire eture. Icare eromode taidu reore.. Icare biorore..

1. Kuri je cemearudure brae erugodui boei duji toro Meruri keje.
Boe eregodure. Boere taodo boe paru gajeje.
Iage eregoduie Jerigigirito, iage eregoduie Pae Eiaoto, iage, outros para eregoduie Cio Cio Iguruto.
Braeie Boe etogorido du kuricigodo. Eie areme etogorido, eie ime etogorido, eie Padre bito, eie Simão bito, eie pu bito jamedu. Ewaiga jetu pagaie tumeduiaji, kodie ere tumeduia bito.

2. U! Pega remawu nure! Cegiarigodure! Finada Margarida oragudure Padre bogai, imi jamedu iragodure bogai.
Iragodure boecoji. Bokodori Ecerae ekeroiaji, i nure maku toro utaroe bogai toro, Pemo bogai, finado Simão jamedu.
Barogwa kododure. Imugure tu... Iwiapagare toro tu... Pemo bogai.
Kocare! Padre bitodure! Simão bitodure! Kocare! 
Icare ikiarigodu akedukare.
Domingo buture. Iwiabuture keje. Itaiwore mato Merurito. Itaiwore: ure Missa towuje Boebo. U! Ikiarigodure bogai.

3. Icare iture toro Arareiao Paru kae. Boe ekiarigodure nowu awara roguto rugadu. Nowu bireuge etawara reno, nonore ekodure tuiegare tabo tuwobe ewogai. Macare eiamedu bire du kodi icare ikiarigodure ikodui goro goro ikinoigodu.
Ire iemaedu tu... Boe eegare koda gurao! Icare Boe bokware. Etagedure. Itaregodure awara paru kae, Nabureri keje. Iragojere tu... Ire kagariga ba rogu ko, icare cedure pugeje jii, cedaregodure Arareiao Paru kae.

4. Imagore Igreja bogai ia braedu onaregedu roguji.
Inagore: Igreja pa? 
Akore: Igreja misteriodoge eno bokware woe. Akore awuiage eno Igreja mugure oino woe.
Inagore: A! U! 
Iture toro.
Nowu padre akore: Akaidure Missa bogai? 
Inagore: Itaidure bogai. 
Icare ure turemo itabo, ure imugudo tawure paru. 
Nowu jordureuge eiamedu boe ere turemo mato.
Icare emagore iwugeje woe jii je. Ere tugera bu iato keje.
Egore inogwage modu rakuduie.
Inagore: M 'm! Ike boikare ii.

5. Akore: Akogodukare? 
Inagore: U! Ikogodukare! 
Icare ia akore: A! Kiarigodu nure.
Nowu metuia akore: U! Kiarigodu nure! Akaiwodo ji ka.
Aiwore ii tu... Akore: Ema rugadu.
Ure tugera bu itaora keje, du tabore akore: Akiarigodu remawu nure! Kodiba? 
Inagore: U! Braere Padre bito kodi.
Akore: Ema rugadu. Ere bito rugadu.
Akore: A! Oinodu kodire aroino.
Akore: Pemegare? 
Inagore: Pemegare. Pemegaguraga! Boe etorei, boe eiamedu boeji.

6. Akore: Kajao.
Icare uto toro. Aregodo mato. Ure ia jorubo kuru butudo poboto.
Akore: Ca! Aku ce! 
Ierimaga bokware, betu bokware, jiri bokware. Kimagodu nure. 
Ure itagodudo. Icare akore: Inoba ure? Pemegare ai? 
Inagore: Pemegare.
Icare ure mak'inai. Jarogure oino tu je, kigadure. Nowu kuru rogu ekure.
Icare akore: Akowagedo jao.
Inagore: U! 
Icare iture toro. Ure café rogu mak'inai, 'pão' tabo.

7. Icare iture. Inagoiwakare imagowo nono 
Inagore: Ituwo pugeje.
Akore: U! Ameru pemegado! 
Ikodo jii toro, nowu braedoge ere cenogwagedo tu tu je.
Nowugere enogudure cedabo. Emeartorure cewadaruji jamedu.
Cegodo jii... Ia braedu akore: Kaiba tagodumode? 
Inagore: U! Padre bogaire ceroino.
Akore: Ia uture maigodu toro.
Inagore: Kaiba? 
Akore: Awu jire kodure jice.
Icare iture rekodaji pugeje. Iordukare ji. 

8. Imagore ia braeduji pugeje,
Inagore: Kaiba Igreja mugure? 
Akore: Igreja mugure oino.
Ia bai kurireu! 
Akore: Nowu padre pemegaguraga. Toro! Toro! Ake boire ai? 
Inagore: Boro! Ike boikare ii! 
Icare ikodo toro nowu padre ae. Iorudukare ji. Ia mestre aregodure itogi. 
Akore: Akaregodure? 
Inagore: Itaregodu! 
Akore: Aremo! 
Ire iremo.

9. Inagore: Padre pa? 
Icare akore: Padre mugure woe.
Iorudiwakare nowu Pe. ieji.
Akore: São Paulo pijire aregodure.
Icare akore: Kaboba? 
Inagore: Iwo confessadore iroino. Cinco hora keje iture mato iwure tabo.
Akore: Kaiba aragojere? 
Inagore: Jarudori paru. Inagore: Iwo confessadore iroino.
Nowu padredoge etaidu rakaguragare confissãoji.
Icare ire confessado rugadu.

10. Icare ire iebu.
Akore: Woere apadure tu woe.
Inagore: U! 
Ure ikududo café roguce.
Akore: Atudo tu tu mato iwogai. Woere imugure woe.
Icare iegarere. Icare cere ceremo toro igrejato. Ere nowu boe ewiapagamode mako jiwu meriri ere jeto oino tu tu tu pudogi ba otoji jii toro bai poro kae. Ukare turemo baitowuge ewiapagare mako jiwu radio jeture baiporo keje duji.
Brae emagare rugadu. Imire ire mito tu je. Nowugere ere boe motudo nono rugadu. Kodire itaidure iroi toro duji.

11. Ca! Nonore icare iwudugugodure nowu padre bogai.
Icare iture ibagi.
Ia braedu akore: Baiga pa? Akoroe pa? 
Inagore: Inoroe bokwa.
Akore: Kajao! Awuredo jao. Akado: iwaire mugure oino.
Akore: Jicere imugure jice.
Akore: Amode akaiado oino jicere iwai poro okwacere.
Inagore: U! 
Akore: Amode baiga to, amode parira to, amode poware etowuje
mato inoce.
Inagore: U! Imode ikirimi.

12. Icare iture. Ikodo jii... ia brae eke barogo kodu kae. Icare i re iwuredo tu... Ino diiero rogu bokware.
Inure inogwamaguduiagu ei. Kode ire iwuredo tu... Du keje icare cewu braedu aregodure. Iwogai rade roino.
Akore: O! Bororo! Bororo! Você está aqui? Itaregodure aregodaji.
Inagore: U! Iragojere woe.
Boekare! Akore: Akaidure awu ia barogo koduji? 
Inagore: U! Itaidure ji.
Mare nowu tapira kodu ure oino, kagarigadoge eiwu inodu.
Inagore: Itaidure iaji.

13. Akore: Ako diierore? 
Inagore: Boe bokwa.
Akore: Kodire iroino aregodaji. Awo enfeito to rugadu. Imode morido akai kuri je.
I care ure nowu diiero mak'inai.
Akore: Akeragu iaji.
Ure nowu ire ikeragu jiwu morido. Ure udo pobe: Kagarigare, tapira kodure.
Icare iture tabo. Ikodo jii... je, inogwage tabo nowu tapira koduji. Icare itaregodure bato (Jarudori Paruto)

14. Iwure tabore iture, cewu ino kagariga kodu rogu tabo, tapira kodu rogu tabo.
Nowu braedu makore bogaiboe ure turugadu jamedu.
Du kode Boere turugadu rugadu.
Imagore nowu finadaji, inagore: Akore paiagu powari to, baiga to, parira to.
Akore: Ure turugadu marigudu: atu rumode tabo pugeje.
Inagore: U! 
Ire nowu kagariga tugu pugeje, kuru rogu tabo ikeje. Nowu tapira rugadure ere ko farina tabo.

15. Oinore nowu baigadoge epore, piribi jamedu, parira, poware, emagare.
Icare boecodure, boecodure, boecodure, icare boecodure Domingo kae. Du keje icare iture. Iture nowu inoe tabo.
Nonore icare ire ikeragu onibusji. Ire nowu inoe tugu toro to.
Icare uture itabo nowu Jarudori piji.
Kodo itabo jii... toro... Nowu Nabureri kae. Nonore icare cenogwagere. Brae enogwagere nono. Ike boi kare. Imugu nure tu... nowu ônibus tada tu... Icare cedure pugeje. Icare cedaregodure toro Rareiao Paru Kae. 
Icare ire irawuje cewu inoe kae. Cobrador ure etawuje, etawuje. Icare ire itugu ji.


16. Ito tabo gu... oino. Du keje icare Boe aregodugodure mato ikujeto.
Icare ire iwuredo. Iwiapagare oino ikujebiji. Ure ino rugadu.
Akore: "iaboe iaboe iaboe". Imearudukare okwa bataruji.
Icare ire itaiwodo bogai, iorudure ia braedu onaregeduji:
Kurire oino, ure oino tu je.
Boekare. Akore: Mak'inai, mak'inai! (nowu inoeji).
Icare ire nowu baigadoge emagu ai.
Akore: Nowu piribi pugeje.
Ire barigu aoto.
Akore: Nowu pariradoge.
Ire emagu ai.
Akore: Nowu powari.
Ire mak'ai jamedu.
Diademadogere oino (4x). Ure awu ia tugu taoto. Icare uture tabo, akore: Mato! Mato! 
Icare akore iiagu emori kurido.

17. Akore: Vamos entrar aqui.
Du keje icare nowu makoreu braedu aregodure.
Icare akore: A!! Akaregodure. Ema rugadu. Ema rugadu. Ema rugadu.
Aremo, aremo, aremo! 
Ire nowu inoe jetu oino tu je.
Akore: Inoba awu akoe jamedu morire? 
Inagore: Nowu jamedu boe morire 2.500.

18. Ure nowu baiga remagu, ure poware eremagu, ure parira remagu, ure piribi remagu. Ure turemo toro tuwaito, aregodure mato bapera tabo. Aiwore ji. Akore: A...! Icare kiarigodure.
Akore: Ioguduba koiaba ure ardiwado, awo enfeite mori tawuje oino? 
Inagore: Pemo koia.
Akore: Kaboba iere Pemo? 
Inagore: Awu iere Pemo.
Aiwore ii pugeje, icare akore capitão rugaduiere imi.
Inagore: Boro! Capitão karega ure imi.

19. Rekodure toro pugeje, aregodure ia bapera tabo pugeje. Aiwore ji pugeje. Akore: U! Ema rugadu. Akore: Padre nure ardiwado.
Inagore: U! Padre nure iordiwado.
Akore: A! Ema rugadu. Então vou pagar 2.040.
Inagore: Boro! E 2.500.
Akore: Eu vou pagar 2.045. Tá? 
Inagore: Ukare turugadu, mare urugadu oinono.
Akore: Você está me enganando. Você é capitão.
Icare ure turemo toreduje bogai.



