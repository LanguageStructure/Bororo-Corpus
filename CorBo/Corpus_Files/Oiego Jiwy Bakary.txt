Ia imedy uwogure . 

Nowu imedy iere Meriri Baru , Paiwedu .

Icare karore togwa to ji . 

Ure tumugudo keje ... Akore : Inoba boemode ? M ... tui tumugudo keje .

Akore : M ... ! 

Icare nowy karo kugudugodyre .

Icare ure to urubaruto . Ure tumugudo keje pobo piji , boe ao kae .

Icare karo akogody re , akore : M ... M ... M ... Tubadui .

Icare nowy imedyre ipo to aoraji po po po ! Icare ure bito tu .

Ure taiwodo kodudu bogai , jorydyre nonogo ika ji , akore : Awy rugadu ! Awy iwoi pemegare .

Icare ure iwoi tawyje , ure tugera pemegado ji , ure iado , icare ure tugu kojato , icare ure udo turugadu .

Du keje ure tugera bu bai kajeje , ure udo pobe ma awu metyia bokware .

Icare ure tudugu nowy karo ji , ure bu mato tuboru keje , nowy bai kujiagi , icare ure nowy riwudu jeto taobiri ji , icare uture apo .

Kodure apo jii je , aregodyre apo bato .

Akore: itore kugure , tagogwage pemegado , ire karo bito , inure ikedu amado ji .

Ore kugure egore : He e ! He e ! He e ! Page karo rogu , page karo rogu !

Icare ure kagirido tu ... Ure iado , icare akore : Kodoro ! Pawo kogudo !

Icare ure kodu jamedu kogudo . Icare ure iado , ure akedudo .

Du keje icare ure jorugo . Ure pobo tugu ariato , ure mugudo joru tada , icare ure nowy kodu tugu to .

Icare beregody re , du kejere akogodyre pugeje . Akore : M ... ! M ... ! M ... ! M ... ! M ... ! nowy tuwere inoduji .

Icare nowy imedy Meriri Baru akore : U ! Aroe ji rade itogeadyre ! Iorydyre .

Dykeje icare karo makore pugeje , akore : Woie ... ! Woie ... ! Woie ... ! Woe , woe , woe .

Icare akogodyre pugeje , akore : M ... ! M ... ! M ... ! M ... !

Icare akore : Woie ... igo ! Woie ... igo ! Woie ... igo ! (woere ikodure , woere itugudure) .

Icare kodure . Icare ure tawyje . Icare ore kugure ere kowyje .

Dykeje icare ere batagaje towyje , batagaje oia kujagureu , oia ekureu . Dykejere icare ere to , ere pemegado , ere towyje .

Dykeje icare ere tubemegado , ere tugujagudo , ere tuiejiwudo , ere taipodo , ere tuiba gogudo , tuwo roia ta tabo .

Icare Tadugore tugeragu butore ji , ure tugera kogudo Ki Bakororo iera ra parugajeje .

Icare ere tugeragu pana ji , pariko ji , bapo kurireu ji , baporogu ji , du tabore icare eture tabo , ere turemo Ki Bakororo uwaito .

Icare ere cewy Iro ko . Egore : Iroooo ... !

Akedu kejere icare Tadugore tugera bu Ki Bakororo ao keje , akore : Oieigo jetuiaga , Bokodoriware iga oieigo wararere , tagaruia Bokuojeba Bakororo tuiagajejewy onawuio okwabijire . Oieigo jetuiaga .

Dykeje icare ere roia ta ji . Dykeje icare emagore nowy cimo nonogoji , emagore nowy cimo kidoguru ji , emagore nowy cimo kiogoagiriji , emagore nowy cimo kuje boji , emagore nowy cimo nabure buji , emagore nowy cimo nabure oiaga ji , kuido oiaga ji , emagore nowy cimo nabure aro ji , kuido aro ji , emagore nowy tuie kejewu ciwaboe etoiaga ji , emagore tuguie bokodori ji , emagore tuguie akigu ji , emagore tuguie meriri ji , emagore uworo aroeceba ji , emagore tuworo kuruguga ji , emagore tui aroedu puje dyji , emagore tuwiadawu cugui biri ji , emagore tadugo Bakororo atugo ji , emagore turijo oinono pureore dyji , emagore tuwaiga ao keje dyji , emagore Aije ji .
