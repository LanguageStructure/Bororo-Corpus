
Oieigo jetuiaga, Bokodoriware oieigo wararere taagaruia utugarege Motuio Rarudoge eiaruru muguio akiri tororewu oia bukejewu padarogwarewu uwiria etarirewu urugu remoduia ako muguia cegimejera bopaguduia cibae eimejera tuiagajejewu onawuio okwabijire. 

Oieigo jetuiaga. 

Ina kana kaina mato, akiarega akagaru otogewu iparebo bakororo cebariwa ikuierewu atugo paduiagu ekumodurewu bopaguduia arogia bakororo akonaia otoiogire. 

Ina kana kaina mato. 

Na apodojo tuguje toro, ecewu bataruduia aroe ewororo jaiobejewu tabarigogo okogerewu oiaga urugu paduiagu turemoduia bopaguduia PORIREU BAKORORO apodoje okwa bukorire. 

Na apodoje tuguje toro. 

Ekorira ako butuie mato, cemorijeu uruberirewu bopaguduia KOGE EDUGO BAKORORO tuwoie cewu iturabo tadawuge edugo aregodudo tarege KURUGUGOE EIMEJERA ceigoia turugudodu okwabijire. 

Ekorira ako butuie mato. 

Ema taiagoia uiroga pureuwore mariguruburewu bopaguduia BOKODORE EIMEJERA aiagoia uiroga ecewu Apibo Bororo bukejewuge eimejera atogewu AROECEBA BAKORORO jakoia reuwore. 

Ema taiagoia uiroga pureuwore. 

Awuiarega turugodu rekoducedo, iwoia padugaiewu uruberirewu bopaguduia OKOGE MERIRIBO tuwoie turugodu rekoducedo toge ewidoduia tudugo paia meri rutu uia jetugae. 

Awuiarega turugodu rekoducedo. 

Ema tabariwa aio pado uiroga pureuwore, meririarewu bopaguduia OKOGE KUDOROE EIARI aparuia aio pado uiroga ecewu Kiegeri Bororo bukejewuge eimejera atogewu AIJOIO BAKORORO upariwa aio pado ureuwore. 

Ema tabariwa aio pado uiroga pureuwore. 

Rukomagadoge tagire nono, rukomagadoge tagiarega tare are aku MERIRI BAKORORO ekiga okogerewu oiaga urugu akaru rekoducedo rukomagadoge tamuguia barubaru uia jetugae. 

Rukomagadoge tagire nono. 

Meriri urugudo akije toro, meriri urugudu okwaguiorewu bopaguduia BATAROE EIMEJERA akije toro akuoduia akudawu baia bukorire. 

Meriri urugudu akije toro. 

Burekia birigodu rekoduiagu, akare ikimamomo KARAWUIO EIMEJERA burekia birigodu rekoduiagu turegoduia tuwororo okwabijire. 

Burekia birigodu rekoduiagu. 

Erewakawuio, mariguruborewu bopaguduia CIBAE ERUDU BAKORORO emareroka aio metuia aio merirewu urugu iabadodu umugure tuwororo paru buko. 

Utugarece tuiorudu aio butudo puwugeje. 

Akare irokace, orowaribo meririadowu akare ikimamomo AROWE TUBORE enonoia ekumodudoka bopaguduia ITURAWORE EIMEJERA akije toro akuie jurerewu etadugododu tabo kaiworo paru bukorire. 

Kaioro arece tugu maka taboi. 

Awuiarega aiabado okwawugeje, aturuwarewu bopaguduia ETOIAGARE BAKORORO tuwoie tuwororo padarogwarewu jorigiare etoiaga atugo iabado toiaga betowaia tumanae eigoia reruio jemagudu parugajeje. 

Awuiarega aiabado okwawugeje. 

Kuogodoka akije toro, kuogodoka are aku KAIADOWU BAKORORO akije toro maidoduia aewere okwawugeje. 

Kuogodoka uwakije toro. 

Egowainodu paduregaje, aredo AROGIA BAKORORORODO egowainodu padurgaje tuierudu ioguduia tagiri tororewu oia bukejewu tuguie jurerewu etadugo aregodurewu aruduia awugeje. 

Egowainodu paduregaje. 

Jorudu ekumodurewu akire nono, jorudu ekumodurewu bopaguduia OKOGE KUOGOREU akire nono akiarega akagaru metuiagu atugarege eigoia reruio jemagudu paduregaje. 

Jorudu ekumodurewu akire nono. 

Aio batodu kaina mato, aredo KUJIBO EIMEJERARODO eigerere tuguruguge eceratu padudore tarowewuio aiadugodoge eimejera aio batodu okwawugeje. 

Aio batodu kaina mato. 

Inowu aroe tawuduia Itobore pijina mato, inowu arowe tawuduia Itobore jaiowejewu tagiga padarogwarewu oiaga urugu paduiagu taregoduia tawororo okwabijire. 

Inowu aroe tawuduia Itobore pijina mato. 

Akagurudoce uwakururere, tuguie bokodore ekera ekumodu tabowu mariguruborewu bopaguduia BOKODORE EIMEJERA akagurudoce akare BOTORE BAKORORO akururere tawure akuruia tawabo acirio kiadodu okwawuegeje. 

Akagurudoce uwakururere. 

Etore ikudodu paduregaje, bopaguduia KUDOROEIARI BAKORORO ecebacewu etoro ikudodu paduregaje aroe turododuia tuwororo uia jetugae. 

Etoro ikudodu paduregaje. 

Utugarece ewainodu jeturegaje, mamuiawu padarogwarewu uwuria etarirewu urugu are cimejera OKOGE EKUDU BAKORORO akadugo aruduia awugeje. 

Utugarece ewainodu jeturegaje. 

Aparigogo jerigiare, etoiaga atugo ameriri okwa pado uiroga akare TOROWARI BAKORORO uparigogo jerigiare etoiaga atugo umeriri okwa pado ureuwore. 

Ema cerae tamoi. 

Oieigo jetuiaga Bokodoriware eiga oieigo wararere taagaruia mamuiawuge eiaiwo tororewu uredudu okwa bukejewu aio metuia meriri urugu rerudodu cegimejera bopaguduia KUOGORI BAKORORO tuiagajejewu okwabijire. 

Oieigo jetuiaga. 

Na apodoje tuguje toro, cewu bataruduia taboguru jaiobejewu tameriworo rukoreuge etoiaga urugu paduiagu turemoduia bopaguduia OGOGEDUGO BAKORORO apodoje okwa bukorire. 

Na apodoje tuguje toro. 

Ema tawiria uiroga pureuwore, kuogorewu bopaguduia BARAMERI BAKORORO awiria uiroga ecewu Ecerae Bororo bukejewuge eimejera atogewu IPARECEBA BAKORORO biria reuwore. 

Ema tawiria uiroga pureuwore. 

Mamareuge tagire nono, mamareuge tagiarega tare are aku OTOBOGA EIMEJERA ewaiga aio kuogorewu akaru rekoducedo mamareuge tamuguia Iturabo uia jetugae. 

Mamareuge tagire nono. 

Akiguia urugudo akije toro, akiguia urugudo bopaguduia KOEDUGO BAKORORO akije toro bokuoduia akudawu baia bukorire. 

Akiguia urugudo akije toro. 

Burekia birigodu rekoduiagu, akare ikimamomo OKOGE BAKORORO burekia birigodu rekoduiagu aroe turododuia tuwororo okwabijire. 

Burekia birigodu rekoduiagu. 

Enogwa iemaro paduregaje, uiedoga ENOGUJEBA BAKORORO enogwa iemaro paduregaje tuierudu ioguduia tadugo padarogwarewu oia bukejewu tuwiedawu ikuie biria urugu aregodurewu aruduia awugeje. 

Enogwa iemaro paduregaje. 

Burekia birigodu rekoduiagu, akare ikimamomo EKOE EIMEJERA burekia birigodu rekoduiagu aroe turegoduia tuwororo okwabijire. 

Burekia birigodu rekoduiagu. 

Koemama ikudodu paduregaje, bopaguduia AOGWARE BAKORORO ecebacewu koemama ikudodu paduregaje aroe turododuia Bakororo uia jetuage. 

Koemama ikudodu paduregaje. 

Ukuie kudugodu paduigaje, to awogodori padugaiewu uruberirewu bopaguduia BUTUGOE EIMEJERA ukuie kudugodu paduigaje aroe turododuia tuwororo uia jetugae. 

Ukuie kudugodu paduigaje. 

Akiri uredudu muguiagu, uiedoga BOKUOJEBA BAKORORO ecebacewu akiri uredudu muguiagu aroe turododuia tuiogwaio owotogajeje. 

Akiri uredudu muguiagu. 

Uwaiga itorodo muguiagu, uruberirewu are aku ATURUWA BAKORORO uwaiga itorodu muguiagu toge ewidoduia iturabo uia jetugae. 

Ako tugodu muguiagu, uiedaga UWOIOCOIO BAKORORO ako tugodu muguiagu tuierudu iogoduia cimo kuje eiegiri uredudu iabadodu apumoio enogwa urugu aregodurewu aruduia awugeje. 

Ako tugodu muguiagu. 

Unowagoro awaduna aregodu ona togire, aredo TAMIGIARE BAKORORO eigerere tarowewuio arowe aijoio unowagoro awaduna ona togire rekoduia tuwororo okwabijire. 

Unowagoro awaduna aregodu ona togire. 

Ieraro makudu wararere utugarece eta, bopaguduia OKOGE EKUREU BAKORORO aieraro aiduia ekera metuia meriri urugu makudu wararere utugarece eta. 

Ieraro makudu wararere utugarece eta. 

Aioreruna aioji toro, bopaguduia TAMIGIARE BAKORORO cebarigogo aturuwarewu okwa akiri uredudu aioreruna ekumodurewu bopaguduia OKOGEIA BOKODORI aioji toro aremoduia aiogwaio okwa. 

Aio reruna uwaioji toro. 

Etoiaga iemaro paduregaje, Uiedaga BORO BAKORORO ecebacewu etoiaga iemaro paduregaje aroe torododuia taboguru uia jetugae. 

Etoiaga iemaro paduregaje. 

Burekia birigodu rekoduiagu, akare ikimamomo KUWARARE EIMEJERA burekia birigodu rekoduiagu aroe turegoduia tuwororo okwabijire. 

Burekia birigodu rekoduiagu. 

Enogwa iemaro paduregaje, aredo IKUIEBO BAKORORORODO enogwa iemaro paduregaje tuierudu iogoduia tarowewuio Kuruguge Eimejera pudabowu bopaguduia CIBAEIKARE BAKORORO aregoduia awugeje. 

Enogwa iemaro paduregaje. 

Ukuodu jiroka nono, ukuodu are aku BUTURORI BAKORORO ukudawu bureroka okwa akiridodu padure Padarobo owotogajeje. 

Ukuodu jiroka nono. 

Kudu iemaro paduregaje, akare ikimamomo IWARARE EIMEJERA kudu iemaro paduregaje aroe turododuia tuiogwaio owotogajeje. 

Kudu iemaro paduregaje. 

Cibae taro urugudo akije toro, Cibae taro urugudo bopaguduia AROEKUIE BAKORORO akije toro bokuoduia akudawu baia bukorire. 

Cibae taro urugudo akije toro. 

Jorudu kiogo muguiagu, aredo CIBAIBO BAKORORORODO jorudu kiogo muguiagu tagiridodu tabo Aroe Bakororo pudabowu uparigogo urugudodu parugajeje. 

Jorudu kiogo muguiagu. 

Etoiaga atugodoka akije toro, etoiaga atugodoka akare AIORORO EIMEJERA uworoio padarogwarewu jorigiare etoiaga atugodoka ikuie epoboia ekumodudoka bopaguduia BOKODORI AKIRI BAKORORO akije toro maedoduia aewere okwawugeje. 

Etoiaga atugodoka akije toro. 

Uwogodori jeragudu paduregaje, bopaguduia OKOGE CIBAIARI uwogodori jeragudu paduigaje uigoia cimo kuje eiegiri uredudu rerudodu tabo aroe tuwororo parugajeje. 

Uwogodori jeragudu paduregaje. 

Ako tugodu muguiagu, uiedaga UMUGUIO BAKORORO ako tugodu muguiagu tuigoia tuworoio okwaguiorewu aroeceba ekenawu urugu rerudodu aroe tumarido arirewu umugudodu parugajeje. 

Ako tugodu muguiagu. 

Oiaga awaduna aregodu ona togire, aredo AROIA BAKORORORODO eigerere turowewuio KUIADE EIMEJERA pudabowu BAKARAIE IKARE BAKORORO oiaga awaduna aregodu ona togire rekoduia tuwororo okwabijire. 

Oiaga awaduna aregodu ona togire. 

Akiri waratuie tagire nono, akiri waratuie tagirarega tare are aku COBAIO BAKORORO enawuia kuogorewu akaru rekoducedo akiri waratuie tamuguia Taroiabo uia jetugae. 

Akiri waratuie tagire nono. 

Ema tamorido bureroka pureuwore, akaruio bopaguduia BAIARI BAKORORO ema tamorido bureroka pureuwore tagiga oiagadodu padure taiogwaio owotogajeje. 

Ema tamorido bureroka pureuwore. 

Uparigogo okwagujo umuguiagu, akare ikimamomo UTUGOIO EIMEJERA uparigogo okwagujo muguiagu rerudoduia tuwororo okwabijire. 

Uparigogo okwagujo umuguiagu. 

Akowainotu muguiagu, aredo ENAWUREU BAKORORORODO akowainotu muguiagu tuierudu iogoduia tuwiria ekuio oia bukejewu tuguie bokodori ekera ekumode aregodurewu aruduia awugeje. 

Akowainotu muguiagu. 

Etoro ikudodu paduregaje, bopaguduia CIBAEKIA BAKORORO ecebacewu etaro ikudodu paduregaje aroe turododuia Kugarubo uia jetugae. 

Etoro ikudodu paduregaje. 

Upodoje tuguje toro, bokuoduia arirewu oiaga urugu paduiaga atugoia bopaguduia PORUIEPA BAKORORO apodoje okwa bukorire. 

Podoje tuguje toro. 

Atugododu jaeiarega, aredo IPARE EIMEJERARODO eigerere turowewuio aroe aijoio pudabowu bopaguduia MAGUREREU BAKORORO atugododu bureradore bokuoduia tagudawu baia bukorire. 

Atugododu jaeiarega. 

Tagi kamace akaru tuguje toro, aroduio rukomagaio tawidoduia tabaguduia bopaguduia UTUGO KIAREU BAKORORO ewaiga aio kuogorewu akaru rekoducedo akuie eruduia Meriribo Bororo aio jetugae. 

Tagi kamace tuguje toro. 