Oieigo jetuiaga. Bokodoriware iga oieigo wararere taagaruia ako utugodu umugu birigodure tudugarege motuio rarudoge eiaruru umuguia eparigogo aturuwarewu okwa akiri uredudu otogudawu ako muguio cegimejera cedaredo bopaguduia Arogia Bakorororodo tuiagajejewu okwabijire... Oieigo jetuiaga. 

Ina kana kaina mato. Akiarega akagaru otogewu Iparebo Bakororo cegimamomo ikuie ewiria urugu paduiagu ekumodurewu Kogedugo Bakorororodo akonaia toiogire. Ina kana kaina mato. 

Naa podoce tuguje toro. Ecewu botaruduia aroe ewororo jaiowejewu tabarigogo okogerewu oiaga urugu paduiagu turemoduia bopaguduia Iturawore Eimejera apodoce okwa bukorire. Naapodoce tuguje toro.

Ekorira ako butuie mato. Cemorirewu uruberirewu bopaguduia Cibaibo Bakororo tuwoie ecewu iturabo tadawuge eedugo aregodudo tarege Ikuiebo Bakororo ceigoia turugudodo okwabijire. Ekorira ako butuie mato. 

Ema taiagoia uiroga pureuwore. Mariguruborewu bopaguduia Cibae Eimejera aiagoia uiroga ecewu Uoiabo Bororo bukejewuge eimejera atogewu Mano Bakororo jakoia reuwore. 

Ema taiagoia uiroga pureuwore. 

Awuiarega turugodu rekoducedo. Iwaia padugaiewu Aogware Bakororo.

Tuwoie turugodu rekoducedo toge ewidoduia tudugo poia meri rutu uia jetugae. 

Awuiarega turugodu rekoducedo. 

Ema tabariwa aio pado uiroga pureuwore. Meririiarewu bopaguduia Bokodori Eimejera.

Apariwa aio pado uiroga ecewu Kogeri Bororo bukejewuge Eimejera atogewu Aijoio Bakororo upariwaio padu uiroga pureuwore. Ema tabariawa aio padu uiroga pureuwore. 

Rukomagadoge tagire nono. Rukomagadoge tagiarega areako Kiguia Bakororo ekiga tororewu.

Akaru rekoducedo rukomagadoge tamuguia barubaru uia jetugae. Rukomagadoge tagire nono. 

Meriri urugudo akije toro. Taboiorewu bopaguduia Butugo Eimejera.

Akije toro akuwoduia akudawu boia bukorire. Meriri urugudo akije toro. 

Burekia birigodu rekoduiagu. Akare ikimamomo Karawuio Eimejera burekia birigodu rekoduiagu turegoduia tuwororo okwabijire. Burekia birigodu rekoduiagu. 

Erewakawuio Aturuwarewu bopaguduia Koedugo Bakorororodo emareroka aio oiaga utorododu mugure tuwororo paru bukorire. Utugarece tuiorudu butudo puwugeje. 

Akare irokace Orowaribo meririadowu akare ikimamomo Okoge Raruio enonoia ekumodudoka bopaguduia Aroe Edugo Bakorororodo akije toro akuie jurerewu etadugododu tabo.

Kaiworo paru bukorire. Kaiwararece tugo maka tabowu. 

Awuiarega aiabado okwawugeje. Aturuwarewu bopaguduia Barameri Bakorororodo.

Tuwoie padarogwarewu jorigiare etoiaga atugoiabado toiaga betowaia okwawugeje tumanae eigoia reruio jemagudu parugajeje. Awuiarega aiabado okwawugeje. 

Kuogodoka akije toro. Kuogodoka areako Rekogodu Bakororo akije toro.

Maidoduia aewere okwawugeje, Kuogodoka akije toro. 

Egowainodu paduregaje Aredo Kaiarure Eimejerarodo egowainodu paduregaje Egowainodu paduregaje tuiorudu ioguduia tagiri tororewu oiawugeje Tuguie jurerewu etadugo aregodurewu aruduia awugeje. Egowainodu paduregaje. 

Jorudu ekumodurewu akire nono. Jorudu ekumodur eu bopaguduia Batare Eimejera akire nono akiarega akagaru metuiagu atugarege eigoia reruio jemagudu parugajeje Jorudu ekumodurewu akire nono. 

Aio patodu kaina mato Aredo Utuguio Eimejerarode eigerere tugurugugoe ecerato.

Padudore tarowewuio Oiadugodoge Eimejera aio padodu okwawugeje. Aio padodu kaina mato. 

Inowu arowe tawuduia Itubore pijina mato. Inowu arowe tawuduia jaiobejewu tagiga padarogarewu oiaga urugu paduiagu taregoduia tawororo okwawugeje. Inowu arowe tawudia Itubore pijina mato. 

Akagurudoce uwakururere tuguie Bokodore ekera ekumodu tabowu okwagujorewu boguduia Okoge Cibaiari akagurudoce akare Aroia Bakororo akururere tawure akuruia tawabo acirio kiadodu okwawugeje. Akagurudoce uwakururere. 

Etoro ikudodu paduregaje bopaguduia Bakororo Ecebacewu etoro ikudodu paduregaje.

Aroe turododuia tuwororo uia jetugae. Etoro ikudodu paduregaje. 

Utugarece uwainotu jeturegaje. Mamuiawu padarogarewu jerigiare etoiaga atugo.

Are cimejera Koge kigaduio akadugo aeruduiarewu Utugarece uwainotu jeturegaje. 

Aparigogo jerigiare etoiaga atugo ameriri okwa padu uiroga akare Toroari Bakororo uparigogo jerigiare etoiaga atugo meriri okwa padu awureuwore. Ema cerae tamoie. 

Oieigo jetuiaga. Oieigo jetuiaga Bokodoriware eiga oieigo wararere tagaru uia... 

Towuge eigoia uredudu umuguia cegimejera Kuogori Bakorororodo tuiagajejewu okwa bijire. 

Oieigo jetuiaga. 

Na podoje tuguje toro. Cewu bataruduia taboguru jaiobejewu tameriworo rukoreuge etoiaga urugu paduiagu turemoduia bopaguduia Enawurewu Bakorororodo apodoje okwa bukorire. 

Na podoje tuguje toro. 

Ema tawiria uiroga pureuwore. Kuogorewu bopaguduia Koge Kudorewari Bakororo.

Awiria uiroga cewu Ecera Bakororo bukejewuge eimejera atogewu Arua Bakororo biria reuwore. 

Ema tawiria uiroga pureuwore. 

Mamareuge tagire nono. Mamareuge tagiarega tareako Cibaio Bakororo ewaia aio kuogorewu akaru rekoducedo mamareuge tamuguia Iturabo uia jetugae. Mamareuge tagire nono. 

Akiguia urugudo akije toro. Akiguia urugudo bopaguduia Poruiepa Bakororo akije toro.

Bokuwoduia akudawu baia bukorire. Akiguia urugudo akije toro. 

Burekia birigodu rekoduiagu. Akare ikimamomo Kuwarure Eimejera burekia birigodu rekoduiagu aroe turegoduiagu tuwororo okwabijire. Burekia birigodu rekoduiagu. 

Enogwa iemaro paduregaje. Uiedaga Emuguio Bakororo enogwa iemaro paduregaje.

Tuiorudu iogoduia tadugo padarogarewu oia bukejewu tuwiadawu ikuie ewiria urugu aregodurewu arduia awugeje. Enogwa iemaru paduregaje. 

Burekia birigodu rekoduiagu. Akare ikimamomo Aiadugodoge Eimejera burekia birigodu rekoduiagu. Aroe turegoduia tuwororo okwabijire. Burekia birigodu rekoduiagu. 

Koemomo ikudodu paduregaje. Bopaguduia Butugo Eimejera ecebacewu koemomo ikudodu paduregaje. Aroe turododuia Bakororo oia jetugae. Koemomo ikudodu paduregaje. 

Ukuie kudugodu paduregaje. To awogodori padugaiewu uruberirewu bopaguduia Aogare Bakororo ukuie kudugodu puduregaje Aroe turododuia tuwororo oia jetugae. Ukuie kudugodu paduregaje. 

Akiri redudu muguiagu. Uiedaga Baeiari Bakororo ecebacewu akiri redudu muguiagu.

Aroe turododuia tuiogaio owotogajeje. Akiri redudu muguiagu. 

Uwaiga itorodu muguiagu. Uruberirewu areako Meriri Bakororo oiaga itorodu muguiagu.

Toge ewidoduia Iturabo uia jetugae. Uwaiga itorodu muguiagu. 

Ako tugodu muguiagu. Uiedaga Aroe Coio Bakororo ako tugodu muguiagu.

Tuiorudu iogoduia tuwaiwo iroiarewu kuje eiegiri uredudu okwa bukejewu cenoia kajejewu padarogwarewu jerigiare etoiaga atugo aregodurewu arduia awugeje. Ako tugodu muguiagu. 

Unowagoro aregodu awaduna ona togire. Aredo.

Akiri redudu muguiagu uiedaga Baiari Bakororo ecebacewu akiri redudu muguiagu.

Aroe turododuia tuiogaoi owotogajeje... Akiri redudu muguiagu. 

Woiga itorodo muguiagu uruberirewu areako Meriri Bakororo woiga itorodo muguiagu.

Toge ewidoduia iturabo uia jetuga Woiga itorodo muguiagu. 

Koemomo ikudodu paduregaje bopaguduia Butugo Eimejera ecebacewu koemomo ikudodu paduregaje. Aroe turododuia tuwororo oia jetugae.

Ukuie kudugodu paduigaje, to awogodori padugaiewu uruberirewu bopaguduia Aogware Bakororo ukuie kudugodu paduigaje. Aroe turododuia tuwororo oia jetugae. Ukuie kudugodu paduigaje.

Meriri rugudo akijetoro. Meriri ruguda Taboiorewu bopaguduia Butugoe Eimejera akijetoro akuwoduia akudawu boia bukorire. Meriri rugudo akijetoro. 

Burekia birigodu rekoduiagu akare ikimamomo Karawuio Eimejera burekia birigodu rekoduiagu turegoduia tuwororo okwabijire. Burekia birigodu rekoduiagu.

Awuiarega aiabado okwawugeje Aturuarewu bopaguduia Brameri Bakororo tuwoie tuwororo padarogwarewu jorigiare etoiaga atugo iabado toiaga metowaia okwawugeje Tumanae eigoia rerui jemagudo parugajeje. 

Awuiarega iabado okwawugeje. 

Kuodoka akijetoro Kuodoka areako Rekogodu Bakororo akijetoro Maidoduia aewere okwawugeje. 

Ako tugodu muguiagu. Iiedaga Owoio Coio Bakororo ako tugodu muguiagu.

Tuiorudu uiogoduia tuiaiwo iroiarewu kuje eiegiri uredudu okwa bukejewu cenoia kajejewu padarogwarewu Jerigiare etoiaga atugo aregodurewu aruduia awugeje. Ako tugodu muguiagu.

Onowagoro aregodu awaduna aregodu onatogire. 