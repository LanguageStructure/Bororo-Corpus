2 ÊXODO 2

8. Nowy dyodiboe keje, ia brae eimejera maiwure Egito keje, duwu jorduwakare José akaru jiboeji.
9. Akore oino tuwobei: "Icare Israeldoge etore emagaguragare, ero rakare pagori. 
10. Kode, pawo paeku jado ei, eidodu kawo pugeje; boe jokodukare kare, onare paiwuge erugodymode pai ma, emode tudo pui ebo, erugodymode pai, dykeje emode tudawuje pago moto piji."
11. Dykodi icare ere ia pudumi tuietudo ei emaragodae keje, turoreruwo ei du bogai, dytabore ere Pitom, Ramsés bakurirewyge etowuje, Faraó uke ja epace.
12. Mare erorerui ei du tonaji, eidodure, dyodi icare ere tumaedo. 
13. Dykodi icare Egito kejewyge  ekodu kagirire Israel orei. 
Icare Egito kejewyge re Israel ore emaragodydo tumaragodae motudurewy boeji, 
14. tui eerdudo tujebae jitu tabo: emaragodyre rotoji, moto riji, boepaji, ia tumaragodae motudurewy jamedu boeji.

22. Icare Faraó makore boe eiamedu boei, tagoi oino ei dytabo: "Boturewy boe etore ime eiamedu boe ewarigu poboto; areme kugure remage, tagaba ewido".


1. Nowy dyodiboe keje, Levi uwai kejewy ia imedu ure tugera maku ia levita aredu ai, 
2. dure kuiarure, kuri buture ia imedurogu apo.
Tuiordui motuji dykeje, ure tugera biado apo ari pobe ma jewy metuia bokware. 
3. Turoiwa bokwagodyi tuwo biado pugeje dykeje, ure tugeragu ia manoreuji, ure kododo ema, ure poro jamedu boe mi ia beragu tabo, dure icare ure nowy negedurogu tugu to, ure mugudo keoguru toda pobo okwai. 
4. Nowy negedurogu utuie oebatodure ji turagoje jae tabo inoba boemode jitu bogai. 
5. Dykeje icare, Faraó naregedu aredu ure turawuje poboto tuwo taimo, nowy utugare areme emerui pobo okwa jitu tonaji; tuiordui nowy kodo mugui keoguru tada duji, dykeje, ure ia tudugaredo tugeragu ji.
6. Ure je kejewy jado dytabo, jordure ia negedurogu oragudui tada duji. Okudugodyre apo, akore: "Ia hebreudoge etonaregedu reo!"
7. Icare nowy negedurogu utuie akore oino nowy Faraó naregeduji: "Akaidure imagowo ia hebreudoge etadawudo bogai, uwo okwagirido?
8. Nowy Faraó naregedu aredu akore ji: "U! Toro bogai!"
Nowu nogwaredurogu makore nowy negedurogu uce bogai.
9. Faraó naregedu akore ji: "Akeragu awy negedroguji, akogwagirido; imode moridodu jetorodo akai". Nowy aredu ure tugeragu negedroguji, ure okwagirido.
10. Icare nowy negedrogu ricodu keje, ure reko Faraó naregedu bogai, du ure tugeragu ji tonaregeduce, ure iedo Moisés. Akore: "Pobo pijire ire ikeragu ji kodi".
11. Jii dykejere icare, Moisés turijodu keje, uture tuiorduwo tuwobei, jordure brae erorerui ei duji; jordure ia Egito kejewy ui boe to ia tuwobe hebrewy jituji. 
12. Ure tuiemaedo tubiji, tuiordukai boei dykeje, ure nowy Egito kejewy imedu bito, ure tugu kugaruto. 
13. Nowy meri rekodaji, ure tuiebu pugeje, jordure ia hebreudogei pobedu rugodyi pui duji, akore oino nowy rugodyreuji: "Kodiba are boe to awy ia awobei?"
14. Emare akore oino ji: "Ioguduba ure cegimejerado aki? Akaidure awo iwido amagai nowy Egito kejewy bito du reore?
Icare Moisés pagudugodyre, akore: "Uka kana boe pa iroino duji?"
15. Faraó jamedu ure boe pa roino duji, dyodire jemarure tuwo Moisés bito du bogai. 
Du kodi icare rekodure Faraó piji, rakojere Madiã moto keje.


1. Nowy dyodi, Moisés jeture tuiedaga Madiã kejewy Pao bure joia iere Jetró cedu aku barege kugure ei. Tui nowy barege kugure erego jii boe makodu tada dytabore aregodyre ia Pao o Torekari iere Horeb cedu paru kae. 
2. Pao o tupare towadudo jekai, joru oiadoda, ia botoguru oiadoda. Aiwore, nowy botoguru urure mare kowujedukare. Icare Moisés akore pudui: 
3. "Iwo ipuredo, itaiwo birigodywo awy boe tuginoiwuji, ioruduwo kodiba boto kowujedukare". 
4. Pao jorudure Moisei tamagadudo taiwowo ji ty bogai, makore bogai nowy botoguru oiabiji, akore ji: "Moisés, Moisés!" Akore: "Imireo". 
5. Pao akore pugeje: "Akaba apuredo awy boe oino duji, awurekea kejewy tawuje awure piji, mare paga karega, aragojere kejewy moto pemegarewy rema". 
6. Akore jamedu: "Aomage eno Aroe Eimejera nure imi: Abraão o Aroe Eimejera, Isaac o Aroe Eimejera, Jacó o Aroe Eimejera nure imi. Kodi icare Moisere boe bu tuie keje, tubagudu koia taiwowo Paoji. 
9. Pao akore oino kimo: "Iorudure iwobe ekiarigodyji Egito keje; imearudure egoi boe kori koia duji. Iordure Egito kejewyge erorerui eiduji. 
10. Kode icá, imode atudo Faraó bogai; amode iwobe Israeldoge etawuge Egito piji. 
11. Kodi icare Moisés akore oino Paoji: "Kaboba ure imi ituwo Faraó bogai iwo Israeldoge etawuje Egito piji?"
12. Pao akore oino ji: "Iragojemode akabo; ire atudo torodu kodiboe reo: amode Israeldoge etawuje Egito piji dykeje, tamode tabujodo ii awy torekari aogeje".

3.(Faltam os Vs. 8b-10.21-22)
1. Nowy dyodi, Moisés jeture tuiedaga Madiã kejewy Pao bure joia iere Jetró cedu aku barege kugure ei. Tui nowy barege kugure erego jii boe makodu tada dytabore aregodyre ia Pao o Torekari iere Horeb cedu paru kae. 
2. Pao o tupare towadudo jekai, joru oiadoda, ia botoguru oiadoda. Aiwore, nowy botoguru urure mare kowujedukare. Icare Moisés akore pudui: 
3. "Iwo ipuredo, itaiwo birigodywo awy boe tuginoiwuji, ioruduwo kodiba boto kowujedukare". 
4. Pao jorudure Moisei tamagadudo taiwowo ji ty bogai, makore bogai nowy botoguru oiabiji, akore ji: "Moisés, Moisés!" Akore: "Imireo". 
5. Pao akore pugeje: "Akaba apuredo awy boe oino duji, awurekea kejewy tawuje awure piji, mare paga karega, aragojere kejewy moto pemegarewy rema". 
6. Akore jamedu: "Aomage eno Aroe Eimejera nure imi: Abraão o Aroe Eimejera, Isaac o Aroe Eimejera, Jacó o Aroe Eimejera nure imi". Kodi icare Moisére boe bu tuie keje, tubagudu koia taiwowo Paoji. 
7. Pao akore oino kimo: "Iorudure iwobe ekiarigodyji Egito keje; imearudure egoi boe enoe kori koia duji. U! Iorduware egoi boe kori koia duji. 
8a. Ire irawuje iwo einorudo Egito kejewyge ekera piji, iwo erego nowy moto piji, ia moto pemegarewy kuricigoredu kae, mokuro kuru, moiawoe eweguru rere pijiwu moto kae". 
8b
9.
10.
11. Nowy dyodi, Moisés tumearudui Pao bataryji botoguru oiadoda dytabo, akore oino Paoji:
Ioguduba ure imi ituwo Faraó ae, iwo Israeldoge etawuje Egito piji?
12. Pao Aroe Eimejera akore oino ji: "Iragojemode akabo, boe eerduwamode iigoiaie ire arojai awy kodiboe koia: Ai boe etawuje Egito piji dykeje, tamode Pao kurido awy boe aoporu aogeje".
13. Moisés akore oino Paoji: "Ikodumode Israel ore etae, inagomode oino ei: 'taomage eno Aroe Eimejerare ironia tagae'. Mare enformado ii: 'Inoba iere?'. oino dykeje, inoba inagomode ei?" 
14. Icare Pao akore ji: "Imire imi rema". Dykeje akore: "Oinore akagomode Israel orei: 'Cewu akore tuie pudumi, ure ironia tagae'". 
15. Pao akore oino Moisesji kimo: "Oinore akagomode Israel orei: 'Pagimejera, taomage eno Aroe Eimejera, Abraão o Aroe Eimejera, Isaac o Aroe Eimejera, Jacó o Aroe Eimejera ure irajai tagae'. Awure ikie rema jii je, awy ikie tabore enogwa magudumode ii, tuwodui pu rekodaji ty tu je dytabo".
16. Toro! Israel codurewyge eto pui, akagodo oino ei: 'Taomage eno Aroe Eimejera ure iordudo pudui, tagoi oino ii dytabo: 'Imearudae buture tawugeje, boe eroi taidu jamedu boeji, Egito keje.
17. Itaidure iwo taginorudo Egito kejewyge erorerui tai dypiji, iwo tarego Canaã kejewyge , hititadoge, amorreudoge, ferezeudoge, heveudoge, jebuseudoge eno moto kae; tapira mokuro kuru, moiawe eweguru rere pijiwu moto kae.
18. Emearudumode amagoji. Atumode Israeldoge codurewyge ebo Egito kejewy brae eimejera ae, akagomode oino ji: 'Hebreudoge ceno Aroe Eimejera aregodyre cedogi. Dykodi icare cedo ceremo boe makodureuto, merimode pobe ma jewy metuia bokware dytabo, cewo cenomeado ceno Aroe Eimejeraji'.
19. Iorduwa pemegare Egito kejewy brae eimejera umodyka e tududo duji, tadurumode dyodi karega. 
20. Mare imode ikera aogado, imode Egito kejewyge etogorido iro rakarewy jamedu boe tabo. Nowy inodu rekodaji umode tadudo."

11.Faltam os Vs. 1-9)
10. Nowy dyodiboe keje, Moisés mare Aarão ere turo rakarewy makaguragarewy towuje Faraó jekai. Pao rema, ure Faraó uwabo rakado, dure ukare Israeldoge edo tudawuje to moto piji.

12. Faltam os Vs. 15-20.28-36.43-51)
1. Icare Pao makore oino Moisesji, Aarãoji, Egito moto keje: 
2. "Awu ari, boetojiwu arimode ema tagai, joru kejewy boetojiwu arimode ema tagai. 
3. Tamagodo Israel ore eiamedu boei: - Merimode ikera pudogidure awy ari keje tamugui ty tu pumegidu tamode tageragu ia cordeiro rogu ty tu baidoge ereore. 
4. Ia boe emagagirikai tuwai tada ma, emagomode tuwo ewogai, boewo turugadu tuwo nowy cordeiro rogu oikowuje. 
5. Cordeiro imedu umode ema, iaboe iaboekare jiwu, boture nowy joru jiwu. Cabritomode dykeje, taromode nono taroi cordeiro jitu reore.
6. Tamode mugudo jii awy ari kejewy ikera pudogidure buture iwurekoto pobe puibijiwu meri kae, meri rekodu tabo tamode bito.
7. Tamode nowy ku boe reko tawaiporo bure jore pudogiwu joki, aogejewy joki, tare cordeiro kowuje tadawu baidoge etada.
8. Nowy boeco mitoduji, tamode kodu gori kowuje amirewy kima tabo, ia raru girirewy tabo. 
9. Tamodyka re kodukareboe kowuje, tamodyka re tugudure pobo toboe kowuje, mare ty rugadu gorire joru toboe.
Tamode aora ko, tamode bure boe ko peguru jamedu tabo.
10. Tagaba iaboe iaboe mugudo jii barogwa kododu kae; barogwa kododure jiwu kobo boe tamode kowu joruto.
11. Oinore tamode ko: Tamode tabeagajejeboedo, tawure metumode tawurekea kejewy tada, tagedumode taiodoji; tamode kowuje ake tabo, paga karega, Pao koda nure ema kodi.
12. Awy boecoji, ikodumode Egito moto oiagi, imode buture boetojiwu boe etore ewido Egito moto keje, boe epiji jii barege etae.
Imi, Aroe Eimejera, imode Egito kejewy aroe eimejerage eerdudo iro rakaji.
13. Nowy barege kugure eku padure ty tu baiporo kejewy krucamode ema, tamugure tadawu baidoge eiogi; iordumode boe ekuji, dykeje ikodumode kori; taerdu modyka re bireboe boeji, ii Egito kejewyge etogorido dykeje. 
14. Ia meri kurirewy umode ema tagai. Taromode oino Pao ai, tagodyi puregodaji, puregodaji dytabo. Ia taegareae rumode ema jii je."

21.Nowu dyodi Moisesre Israel kejewy codudoge eiamedu boe eto pui, akore ei: “Toro, tageragu ia barogo kuguri imeduji boe etuwobe ereore ty tu je, tamode bito Páscoa epace.
22. Dykeje re tamode tageragu ia Hissopo ituraji, tamode tugu meture nowy barege kugure eku ja meriri to , dytabore tamode nowy barege eku
 barigu nowy boe ewaiporo kajejewy ipo keje. Ia tagi ia tagi tamodyka re tadawuje tawaiporo kajeje jii barogwa kododu kae.
23. Nonore Pao kodumode tuwo Egito kejewyge etogorido, jordumode nowy barege kugure ku jetui tawaiporo kajejewy ipoto du koiare kodumode tawai kori, umodyka re to tupado turemo to tuwo tagogorido.
24. Taromode ino jii je, tagi tagore jamedu.
25. Tamode taremo Pao umode maku tagai tuwadary rekodajiwu mototo dykeje, taromode ino jamedu.
26. Tagore enoramode tai: Kaboba ureuba?, oino dykeje,
27. Tagagomode oino ei: “Páscoa jiwu Pao o meri reno, duwu tui Egito kejewyge etogorido dykeje, kodure Israeldoge ewai kori tui paobe einorudo dytabo.”. Dykodi re boe eiamedu boe ere tuie jodo mototo, ere tubujodo Paoji.

37. Nowy dyodiboe keje, Israeldoge eture tuwure tabo Ramsés piji toro Sucot kae. Imere 600.000 etuwire etore epadukai ewyge je dytabo. 
38. Ia boe makarewyge ekodure ebo. Eegu barege kugure, tapiradoge, emagaguragare. 
39. Ere amirewy koadurewy towuje, ture reko pudabo Egito pijiwu trigo kudu tabo; ekare pagodydo, paga karega, etudodure Egito piji dykeje eroiwakare tuwo tugera pemegado tugeji.
40. Israel ore eedure Egito keje jorui 430 cedu tabo. 
41. Nowy jorui 430 cedu akedu keje, Pao uwobe eiamedu boe ere tudawuje Egito piji. 
42. Nowy boecoji Paore Israel ore etawuje Egito piji. Dykodi icare nowy boecoji Israeldoge eiamedu boe eegaremode Paoji, puregodaji, puregodaji.

13. (FALTA TODO)

14.(Faltam os Vs. 1-3)

4. Nowy dyodiboe keje, ere Egito kejewy brae eimejera bie Israeldoge eregodyie duji. Dykodi icare Faraó mearudaere tuginoi pudabowuge ebo israeldoge eiboeji, icare egore: "Inoba parore israeldoge etuwo, emaragody kawo pagai pugeje?". 
5. Icare ure tagu kawarudoge ekogudo to imaridodoge tabo, ure tudugarege eko pudabo. 
6. Ure to imaridodoge pemegarewyge ei 600 cedu eto pui, nowy Egito kejewyge eno imaridodoge eiamedu tabo, ure enogorobadudo tugobaigarege ebo.
7. Paore Egito kejewy brae eimejera uwabo rakaguragado, duwure uture Israeldoge eregodyi tugera aogadodu tabodu eregodaji.
8. Egito kejewyge - Faraó aku kowarudoge, o imaridodoge, o kowarudoge ebowuge, o tugobaigarege - eture eregodaji, etaregodyre etae, ei baado Pi-Hairot keje, Baal-Sefon otodai dykeje.
9. Faraó puredugodyre pudae dykeje Israeldoge ere tuie aogado, eerdure Egito kejewyge eroi turegodaji duji. 
10. Dykodi icare Israeldoge epagudugody kuricigore, enogwamagudure Paoji, 
11. egore oino Moisesji: "Boe emeda bokwa kana Egito keje, awo cerego cewiwo boe matadu tada? Inoba uredu jiba are cerego Egito piji? 
12. Awy kaere cenagore ai toro Egito tada: 'Awiapaga kaba cei, cemaragody rugadu Egito kejewyge etai'. Cemaragodyi Egito kejewyge etai du ure turugadu cewimode boe makodurewy tadadu kori."
13. Icare Moisés akore oino boei: "Tabagudu kaba, tamorora amagadu kaba; taerdumode Paoi taginorudo awuji duji; paga karega, nowy taerdure jiwu Egito kejewyge taerdu modyka re ei pugeje. 
14. Pao rugodymode tawugeje tamorora amagadukai tai dytabo".
15. Pao akore oino Moisesji: "Kodiba akogwa magudure iwogai? Amagodo Israeldogei ewo tudo turugadu tumeruwo.
16. Akedure jiwu iwara aogado pobo aoji, amode pobo kado puiato, israeldoge emerumode oiagi tuwure ki tabo. 
17. Imode Egito kejewyge ewabo rakado, emode turemo eregodaji, itagaru kurimode Faraó keje, utugarege eiamedu boe keje, o imaridodoge ewyge je, kowarudoge ebowuge ewyge je dykeje.
18. Egito kejewyge emode boe pa Aroe Eimejeraie ure imi, itagaru kurimode Faraó keje, o imaridodoge ewyge je, kawarudoge ebowuge ewyge je dykeje".
19. Dykeje icare Pao o tupa merure Israel ore etododaiwu ure tamagadudo, dytabo ure tugo eregodaji; nowy boetugu kurirewy ure turodo oino ekoda piji, ure tugo eregodaji, 
20. dytabo ure tumugudo Egito kejewyge ere baadowu, Israeldoge ere baadowu etoiadoda. Nowy boetugu co nure nowuge etai, jorugure awuge etai. Oinore ure jii barogwa kododu kae, dyodire eroiwakare tuwo tuburedo pui boeco jameduji. 
21. Icare Moisesre tugera aogado pobo ao keje. Aroe Eimejerare pobodo tuiekirimi tuibagi ia bakuru rakarewy aregodyi meri rutu pijidu tabo dure akurire boeco jameduji. 
22. Pobore tugado puiato dyodire icare Israel ore ere turemo pobo maerewy tuwure tabo boe kiji; pobore tudo nono ia moto ri kurireure puibiji etai. 
23. Egito kejewyge ere turemo eregodaji; Faraó aku kowarudoge o imaridodoge ere turemo pobo maereuto eregodaji. 
24. Nowy boeco akedugody keje, barogwa kododu keje, Aroe Eimejera aiwore nowy joru boe tugu piji, nowy Egito kejewyge ere baadodu kae, ure epagudugody kuricigodo. 
25. Ure eno imaridodoge edo tuku je, du ukare eroiwado tuwo turodo gogo je. Icare Egito kejewyge egore: "Paregodywo Israeldoge epiji, Aroe Eimejera rugody nure Egitoji ewyge je". 26. Icare Pao akore oino Moisesji: " Akera aogado pobo ao joki; pobomode tugirimi Egito kejewyge ewyge je, eno imaridodoge ewyge je, kawaru apowuge ewyge je". 
27. Icare Moisesre tugera aogado pobo aoji, icare, barogwa kododu tabo, pobo maereure tugirimi tumuga kae. Egito kejewyge eregody keje, pobo maerewy aregodyre etae. Aore Eimejerare Egito kejewyge ewududo pobo oiado. 
28. Pobore tugirimi, ure tumaedo Faraó utugarege eno maridodoge, eegu kawarudoge eiogi, ei turemo pobo maereuto Israeldoge eregodaji dykeje. Ia eedukare puiageje mito. 
29. Mare Israel ore emerure pobo oiagi tuwure tabo boekiji; pobore tudo nono motorire pubiji ekana pemegarewy jaogwai, ekana koborewy jaogwai. 
30. Nowy meri keje Aroe Eimejerare Israeldoge edo cinorudo Egito kejewyge ekera piji. Israeldoge eerdure Egito kejewyge ewi padui pobo okwai duji. 
31. Israeldoge eerdure Pao iera ro rakai Egito kejewyge ei duji, dyodire boe epagudure Pao Aroe Eimejerace, emearutorure Paoji, utugare Moisesji jamedu. 
15. 
1. Dykodi icare Moisés mare Israel ore eragodyre ia tugeroiaji Paoji.
8." Bakuru aregodyi akenoja pijiwu koiare ure pobodo tudo pui.
Pobore tudo nono pobo mitu reore
Pobutore tumugudo pobo aoji.
9. Onare eiwu akore: 'Itumode eregodaji, itaregodymode etae.
Imode nowy enoroe boe pedo, itaroe amogodymode.
Imode itariga rairewy ore puibijiwu tawuje tuia piji,
Du tabore imode eiamedu boe eeda kedodo'.
10. Are akodu kagirii butudo ewyge je,
Duwure ekowu boe gigudu reore.
Akogwamudu ure pobodo tudo pui;
Ewogware meriri pe reore pobo koreuto.
12.Are akera aogado, motore tuiado, ure ekowuje.
13. Are awy amearudu kurire jiwu awobe ekodu pemegado;
Aro raka tabore are erego amuga pemegarewy kae.
17. Pao Aroe Eimejera, akire amode erego,
Amode etugu ako torekari ao keje.
Amode emugudo aragojerewy amuga keje,
Are apemegado akera tabowu awai keje.   

16.(Faltam os Vs.7-9.16-20.
1. Tudui Elim piji dykeje, makarewy Israel ore etaregodyre boe makodurewy iere Sim cedu kae, Elim, Sinai, etoiadoda, meri ikera pudogidure iwure awubodure, boetojiwu ari rekodajiwu keje.
2. Nowy boe makodu tada, makarewy Israel ore enogwa korire Moisesji, Aarãoji.
Israel ore egore oino ei: 
3. "Pawikare Pao iera tabo Egito moto keje, pai pamugudo barogo kodu metui pagoroe tadadu jokorai, pai amirewy ko du kuricigodo pagai dytabodu tabo! Dure karega, are cerego awy boe makoduto awo awy makarewyge ewido tuge boi koia!"
4. Dykodi icare Pao akore oino Moisesji: "Imode baru pijiwu amirewy butudo bubutu reore tagai. Boe emode tudawuje tuwo tugeragu ture ko meri jitu reore, inoebatoduwo ei eromode nono ii turoiagudu reore du bogai.
5. Meri butui ikera awubowuto mito dykeje, ei tugera pemegado ture tugeragu ty tu meri jiboeji, pobe ty je duji".      
6. Dykeje icare Moisés akore oino Aarãoji: "Amagodo makarewy Israel orei: - Taburedo Paoji, mearudure tagagoi tagogwa kori tabo dyji -


10. Boekarema Aarão akoi makarewy Israeldoge etorei du tonaji, etaiwore boe makoduto, dykeje icare eerdure Paoi tuguo boe makodu tada ia boetugu aogeje duji,
11. Icare Pao makore Moisesji tagoi oino dytabo: 
12. Imearudure Israeldoge enogwa koriji. Akagodo oino ei: - Meri rekodu tabo tamode boe kodu kowuje; meri rutu tabo, tagogwa amogodymode amirewy tabo. Tamode boe pa tago Aroe Eimejaraie ure imi duji. 
13. Meri rekodu tabo, riwode eepadure boe kajeje, emagaguragare ere eeda rugadu korobadudo. Meri rutu tabo boedoguru padure ewai parugajeje. 
14. Nowy boedoguru okware dykeje eerdure ia kugurireboeji ure nono boe are; ure nono boedoguru padui boe a jitu reore. 
15. Tuiordui nowy inodu jitu keje, nowy Israel ore egore oino pui: "Maná?" (boe ewadary tabo ure oino "Kabobao?"), eerduwakare kaboba ure ema kodi.
Moisés akore oino ei: "Paore maku tagaiwu amirewy reno".
Ex 16,21-27 (Rito da S. Comunhão fora da Missa. 2) (Ver se texto correponde, se não, ver s é posível fazer a traduçãocomoestá na bíblia, deixando este texto para o destino qe foi adatado)
Nowu dyodi Moisesre Israel kejewy codudoge eiamedu boe eto pui akore ei: "Toro tageragu ia barogo kuguri imeduji boe etuobe ereore ty tu je, tamode bito Páscoa epace. Dykeje re tamode tageragu ia hissopo itura ji, tamode tugu meture nowy barege kugure eku ja meriri to dytabore tamode nowy barege eku barigu boe ewaiporo kajejewy ipo keje. Ia tagi ia tagi tamodyka re tadawuje tawaiporo kajeje jii barogwa kododu kae. Nonore Pao kodumode tuwo Egito kejewyge etogorido, jordumode nowy borege kugere eku jetui tawaiporo kajejewy ipoto du koiare kodumode tawai kori, umodyka re to tupado turemo to tuwo tagogorido.
Taromode ino jii je, tagi tagore jamedu.
Tamode taremo Pao umode maku tagai tuwadary rekodajiwu mototo dykeje, taromode ino jamedu.
Tagore enoramode tai: Kaboba ureuba? oino dykeje, tagagomode oino ei: Páscoa jiwu Pao o mea reno, duwu tui Egito kejewyge etogorido dykeje, kodure Israeldoge ewai kori tui paobe einorudo dytabo". Dykodi re boe eiamedu boe ere tuie jodo mototo, ere tubujodo Paoji.
Nowu dyodi Moisesre Israel kejewy codudoge eiamedu boe eto pui akore ei: "Toro tageragu ia barogo kuguri imeduji boe etuobe ereore ty tu je, tamode bito Páscoa epace. Dykeje re tamode tageragu ia hissopo ituraji, tamode tugu meture nowy barege kugure eku ja meriri to dytabore tamode nowy barege eku barigu boe ewaiporo kajejewy ipo keje. Ia tagi ia tagi tamodyka re tadawuje tawaiporo kajeje jii barogwa kododu kae. Nonore Pao kodumode tuwo Egito kejewyge etogorido, jordumode nowy borege kugere eku jetui tawaiporo kajejewy ipoto du koiare kodumode tawai kori, umodyka re to tupado turemo to tuwo tagogorido.
Taromode ino jii je, tagi tagore jamedu.
Tamode taremo Pao umode maku tagai tuwadary rekodajiwu mototo dykeje, taromode ino jamedu.
Tagore enoramode tai: Kaboba ureuba? oino dykeje, tagagomode oino ei: Páscoa jiwu Pao o mea reno, duwu tui Egito kejewyge etogorido dykeje, kodure Israeldoge ewai kori tui paobe einorudo dytabo". Dykodi re boe eiamedu boe ere tuie jodo mototo, ere tubujodo Paoji
 (COTROLAR A NUMERAÇÔ QUE FALTA)  (Ver se o texto corresponde)         

17. Faltam os Vs.14-16
1. Israel ore makarewyge eture boe makodurewy iere Sin cedu piji, ere tamudo ty ty je, Pao batary rekodaji, ere baado Rafidim keje; boe ekudumode cewu pobo bokware nono. 
2. Dykodi icare boe enogirure Moisesji, egore: "Pobo maku cenai ceguduwo". Moisés akore ewadary jipagi: "Kodiba tagogirure ii? Kodiba tare tarokagado Paoji?" 
3. Dykodi re, nono rugadu, pobo bokware dyodi, pobo boire boei dyodire, enogirure Moisesji, egore: "Kodiba are cedawuje Egito piji cewiwo, cedore ebo, ceguiee ebo pobo boi koia?" 
4. Icare Moisés makore Paoji, tagoi oino dytabo: "Inoba iromode awy boe etai? Boce kodi ekare tori to ii".
5. Pao akore oino Moisesji: "Amerudo boe etododai, akeragu ia codurewy Israeldogei, akeragu are to pobo jiwu iwaraji, toro, amerudo. 
6. Iragojemode atogi Horeb kejewy tori keje. Amode iwara to nowy toriji, pobo aregodymode piji boe ekuduwo ce". 
7. Moisés rore oinono nowy codurewy Israeldoge eegai. Ure nowy moto iedo "Boere turokagadoda". Israel ore enogiru koia, jamedu ere turokagado Paoji tagoi oino dytabo: "Pao rakoje kana tagoiadoda?", oino du koia.
8. Amalecitadoge etaregodyre turugodywo Israeldogei, Rafidim keje. 
9. Icare Moisés akore oino Josueji: "Akado ia imei akoduwo ebo amalecitadoge etogi; barogwato iragojemode torekari ao keje ikedui Pao o iwaraji".
10. Josué rore nono Moisés akore pudui duji, rugodyre amalecitadogei; dytabo Moisés, Aarão, Hur, erudure torekari ao kae. 
11. Moisesre tugana aogado du tonaji Israeldogere tumorido, mare ui tugana butudo dykeje, amalecitadogere tumorido. 
12. Moisés kana motudugodyre dykeje, ere tugeragu ia toriji uwo tumugudo keje. Aarão, Hur, eragojere meki puibiji, tugedui kana jitu tabo. Oinore kana rakojere jii meri rekodu kae. 
13. Dykodi icare Josuere tumorido amalecitadogei tariga rairewy tabo.

18.(Faltam os Vs. 3-8.10-15.21-27)
1. Arire pobe ma jewy metuia bokware Israel ore ei tudawuje Egito moto piji du rekodaji, etaregodyre Sinai oieiwu boe makodureuto.
2. Eture Rafidim piji, etaregodyre Sinai mugure kejewy boe makodureuto, dykejere ere . Israeldoge ere tuwai aroiadoge emugudo nowy torekari jekai.


9. Pao akore oino Moisesji: "Itaregodymode akai boetugu tugu kurirewy tada, boe emearuduwo imagoi ai duji, emearutoruwo jii ai jamedu".
10. Icare Moisés makore Paoji nowy boe ewadaryji. Dykodi icare Pao akore oino Moisesji: "Toro etae, edo tudo turugadu awuji, barogwato: edo tugudae kabi, 
11. ewo tudo turugadu meri pobe ma jewy metuia bokware du kae. Meri pobe ma jewy metuia bokware dykeje, Pao umode turawuje torekari aogeje boe eiamedu boe eegai".


16. Meri pobe ma jewy metuia bokware dykeje, baa aregody tabo, biarurure, boe jeragudure, ia boetugu corewy mugure torekari aogeje, boe emearudure ia meriri iworewy ako rakaguragaji, dyodire boe eiamedu boe eedui nowy bagoda kejewyge etamagadure.
17. Dykeje icare Moisesre boedo tudawuje bagoda piji etuwo Pao togi; ere tuwuredo nowy torekari paru. 
18. Boe eredudu aiare nowy Sinai torekari tabo, mare paga karega, Paore turawuje joru oiadoda nowy torekari aogeje. Nowy jeredudu ruture joru ja pijiwu jeredudu reore; nowy torekari jamedu boe amagadu rakaguragare. 
19. Nowy meriri iworewy ako rakagodyre tago ao kae.
Moisés makore Paoji, Pao makore mako jipagi boiaruru tabo.
20b. Dykodi re Paore turawuje Sinai torekari aogeje, dytabo makore Moisés bogai, rutuwo nowy torekari otorigi kae.
19.(Faltam os Vs. 1.8-15.20-25
2. Nowy dyodi, Israel ore etaregodyre Sinai mugure kejewy boe makodu kae, nonore ere baado. Israeldoge ere tuwai aroia bai mugudo nowy torekari paru.
3. Dykeje re, Moisés ruture jii Pao ae, Pao makore bogai torekari ao piji, tagoi oino dytabo: "Oinore akagomode Jacoji, amode Israeldoge ewiie:
4. - Taerdure iroi Egito kejewyge ei duji, ire tagarego itae tamugu magai aroeceba ikodo keje du reore.
5. Kode, tawiapaga pemegamode iwadaryji ma, tamode iwadary makudure tagaiwu padu pemegado ma, inoroe reoreboe rumode tagi boe eiamedu boe etada; paga karega, ino nure moto. 
6. Tagi iwurejoiamage mode tagi, iwobe pemegarewy umode tagi. - Oinore akagomode Israel ore ewiagai".
7. Dykodi icare uture, makore codurewyge ewogai, ure Pao batary jamedu boe kagado ewiagai.
8a. Boe eiamedu boe egore tuiamedu boe tabo: "Pao makore jiboe jamedu boe, ceromode ino"
.
16. Meri pobe ma jewy metuia rekodaji, barogwa kododu tabo, boe jeragudure, boeiarurure, ia boetugu corewy mugure torekari aogeje, dytabo boe emearudure ia meriri akorewy ako rakaguragaji.
Boe eiamedu boe eedui ture baadowo kejedu etamagadure.
17. Dykodi icare Moisesre edo tudawuje tumuga boe piji Pao togi; icare ere tuwuredo torekari paru.
18. Jeredudu opore nowy Sinai torekari joki; paga karega, Paore turawuje joru oiadoda nowy torekari aogeje.
Nowu jeredudu ruture ia joru ururewy uredudu reore, nowy torekari jamedu boe amagadu rakaguragare.
19. Nowy meriri iworewy ako raka kodure tao kae. Moisés makore, icare Pao makore nono boeiaruru reore batary jipagi.
20b. Dykodi icare Paore turawuje nowy Sinai torekari aogeje, Makore Moisés bogai, rutuwo nowy torekari otogiri kae.

20.(Falamos Vs. 22-26)
1. Nowy kodi, Paore turawuje Moisés ae ia torekari iere Sinai cedu aogeje, akore oino awy tuwadary jamedu tabo: 
2. "Ako Aroe Eimejera nure imi; ire atawuje Egito moto piji, boe erorerui ai dypiji. 
3. Ia ako Aroe Eimejera umodyka re ipiji. 
4. Amodyka re akera pemegado iaboeji, baru oto kejeboe, moto kejeboe, moto kudaboe, pobo tadaboe, ako aroe eimejerace. 
5. Amodyka re apujodo ewure paru, amodyka re utugaredo aki. Paga karega, imire ako Aroe Eimejera boekorire jiwu nure imi, imode boe etuomage epegai iidu eiwo pegado tore ewyge je jii ewodui pobe puibiji du kae. 
6. Mare mearudu kurire iiwuge, rore nono itaidu reorewyge, inogudumode ebo, etore ebo, jii je enodo pa kae.
7. Amago paga kaba Aroe Eimejera ieji. Aroe Eimejera ro pegamode mako pegare tugie jiwugei. 
8. Awia jetumode amode akamudo jiwu Sábadomeri kae. 
9. Amaragodymode merire ikera awubodure buture ikera awubowuto mito; nono amode amaragodymode jiboe jamedu boe to. 
10. Merire ikera awubodure buture ikera awubowuto pobe dykeje, amode akamudo, awo ako Aroe Eimejera ie kurido. Amodyka re ia amaragodae boe towuje, aki akonaregedu imedu, akonaregedu aredu, atugare, atugareredo, akagu tapiradoge, ia ameduia mugui awai tadadu jamedu. 
11. Paga karega, Paore baru, moto, pobo maereu, jeture kejeboe jamedu boe towuje merii ikera awubodure buture ikera awubowuto mito dytabo; mare merii ikera awubodure buture ikera awubowuto pobe dykeje, ure tamudo. Dykodi re Pao ure to boe pemegarewy bu Sábado keje, ure pemegado.
12. Amearudu kurimode aoji, aceji, aragoje raiwo Pao umode maku akaiwu moto keje. 
13. Amodyka re boe ewido.
14. Amodyka re akeragu ameduia oredujeji, ameduia oreduji.
15. Akiwogu kaba.
16. Awadararodu kaba ameduiaji.
17. Akogea kaba ameduia uwai kejeboeji.
Akogea modyka re ameduia oredujeji, utugareji, utugareredoji, aku tapiraji, aku buruji, ameduia jeonare jiboe jamedu boeji". 
18. Icare nowy boe eiamedu boe, tumearudui nowy baru jaruruji, tuiordui nowy jeraguduji, nowy ika meriridoge eiaruruji, nowy torekari jeredudu jitu dykeje epagudugodyre, emugu jaegirire. 
19. Icare egore oino Moisesji: “Aki rugadu amagodo cei, Pao mako kawo cei, cewi kawo!”
20. Icare Moisés akore opino boei: “Tabagudu kaba, Pao aregodyre tuwo turokagado tai, tamearutoruwo pudui, taro pega kawo”. 
21. Icare emugu jaere ty je. Moisés rema ure tuburedo nowy Pao mugure kejewy 
boetugu coreuji.

21. (FALTA TODO)

22.(Faltam os Vs. 1-19. 27-30)
20. Oinore Pao akore: "Amodyka re ia moto tuginoiwu kejewy morora amagadudo pudui, aroreru modyka re ji; paga karega, ia moto tuginoiwu kejewy ure aki Egito keje. 
21. Amodyka re oredu bire pijiwudo kiarigo, amodyka re marenarue ekiarigo. 
22. Amode ekiarigo ma, enoiogwarimode iwogai, imearudumode enoiogwariji. 
23. Icare Ikorigodymode ai, imode awido tariga rairewy tabo, icare awire koadumode, akore emarenarumode.
24. Amode ia diero maku ia iwobe etai, ia mugu puredure aiwu ia marenaru ai ma, akaba ai maku aidu mori ko tao kae.
25. Amode akeragu opore ameduia apowu aroiaji ma, amode mak'ai pugeje meri butu otodai, 
26. mare nowure opore apo mito ty je, kaba taboba unudumode?
Oiogwarimode iwogai ma, iwiapagamode akoi iwogai duji, okudu oiagudurewy nure imi kodi".

23.Faolem os Vs.1-19.24-33)
20. Ca! imode ino tupa ko akododai jetuwo ai awaraji; umode ado aremo ire ikera pemegado ji akaiboeto. 
21. Aragoje butugudo jekai, awiapagado bataryji. Akaba adurudo ji: butugugody modyka re aro pegarewy boe keje, ure ikie reko pudabo kodi. 
22. Mare awiapagamode batary ji ma, aromode nono ii aroiagu jamedu boe jituji ma, itonamode onare aiwugei, 
23. ino tupa merumode akododai, amorreudoge, hititadoge, fariseudoge, cananeudoge, heveudoge, jebuseudoge, eno moto kae, imode eeda kedodo".
24.(Faltam os Vs. 1-2.9-18)
3. Nowy dyodi Moisesre Pao batary jamedu boe kagado boe ewiagai. Boe egore oino tuiamedu tabo: "Ceromode nono Pao makore jiboe jamedu boeji".
4. Dykodi icare Moisesre Pao batary jamedu bo bu bapera keje.
Barogwatore icare ure turagojedo, ure ia altar mugudo nowy torekari paru, ure torii ikera pudogidure buture iwurekoto pobe padu pemegado nono Israeldoge etuwobe ereore. 
5. Ure ia Israeldoge ipare edo tomeado tapiradoge imece Pao ai.
6. Moisesre nowy tapiradoge eku kado oiado, ure ia tugu toroe boeto, ure ia redo altar joki. 
7. Dykeje icare ure tugeragu Pao batary padure kejewy baperaji, dytabo makore ji tumago rakaguraga tabo boe ewiagai, duwugere egore: "Ceromode nano Pao makore jiboeji, cemearutorumode bataryji". 
8. Icare Moisesre ture padu pemegadowu tapira ku reko boe eiogi, tagoi oino dytabo: "Paore tuwadary maku tagai dytabowu boe ku reo".
25. (FALTA TODO)
26. (FALTA TODO)

27. (FALTA TODO)

28. (FALTA TODO)

29. (FALTA TODO)

30. (FALTA TODO)

31. (FALTA TODO)

32.(Faoltam os Vs. 1-6.25-29)
7. Nowy kodi, Pao akore oino Moisesji: "Toro, arawuje, are tawuje Egito pijiwu awobe ere turo pegado kodi.
8. Ere tuwure taru kuri je are eerduwado jiwu awara piji. Ere ia tapira naregedu towuje meriri tabo, ere tubujodo jokorai, ere tomeado ai, tagoi oino dytabo: "Israeldoge, tago Aroe Eimejera reo, ure tadawuje Egito pijiwu".
9. Pao akore oino Moisesji kimo: "Iordure awy boei, aora rakarewy boe nure emage. 
10. Ca, irodo nono itaidu reore: ikorigodymode ei, imode eeda kedodo. Akirema, imode makaguragarewy boedo aki".
11. Dykodi icare Moisesre tudurudo tuwo to Aroe Eimejera butugugo, akore oino ji: "Kodiba akaidure akorigodywo are tawuje Egito piji akera rakarewy tabowu awobei? 
12. Ukare turugadu Egito kejewyge egowo oino: 'Tumearudae pegarewy tabo rade ure etawuje Egito piji tuwo edo tuwogwado torekaridoge ekao, tuwo eeda kedodo moto piji.
Awudugugo boe korii ai duji, akaidui awo aro pegado awobeidu pijido.
13. Awiabutudo atugarege Abraão, Isaac, Jacó. ewyge je.
Ai awadary maku etai akagoi oino de tabo: "Imode taregodajiwuge emagaguragado kuiejedoge emaga reore; imode imagore jiwu moto jamedu boe boe maku taregodajiwuge etai, taeonare jiboe rumode ema jii je". 
14. Dykodi icare Pao aidukare turo pegawo ei pugeje.
15. Nowy keje, Moisesre turodo oino Pao je piji, ure turawuje nowy torekari piji, tugedui boe eroiagudu padure kejewy tori boareuji dytabo; boe eroiagudu padure puibiji keje. 
16. Pao maragodae nure ei pobeduce, Pao koiare ure atugodo.
17. Josué mearudure boe emago kudururuji, kodire makore oino Moisesji: "Boe enoiogwarire baa tada turugody magai du reore".
18. Moisés makore oino: "Boei tumoridodu kejewy roia karega; boe eregody kejewy roia karega jamedu; mare imearudure jiboe ty boe era nure".
19. Tuburedugodyi baato dykeje jordure tapiraji, boe ererui oiei duji; icare, boekori koia ure nowy tori boarewy ui pobedu barigu tugera piji, ure bowuje nowy torekari paru.
20. Du rekodaji, ure tugeragu nowy ere towujewy tapiraji, ure kowu joruto, ure rugadu pegado, ure boe rugududo ema, dure ure barigu poboto, ure Israel ore ekududo nowy poboce.
21. Icare Moisés akore oino Aarãoji: "Inoba awy boe erore ai awo erego turo pegarewy kuricigorewy kae?"
22. Aarão akore oino: "Ikimejera, akorigody kaba, aerduware awy boe eejoi turo pegarewy keje kodi. 
23. Egore oino ii: 'Ia aroe eimejera to cenai koduwo cedododai; dure karega, ceerduwakare inoba boere Moisesji, nowy ure cedaru Egito pijiwu imeduji'.
24. Icare inagore oino ei: 'Ore meriri ekurewy cewyge , tamode maku inai'. Ire barigu joruto, dykeje awy tapirare tuguo".


30. Nowy rekodajiwu meriji Moisés akore oino boei: "Taro pegarewy kuricigore, mare oino irudumode Pao ae, butugugodymode tai du bogai".
31. Dykodi re icare Moisesre tugirimi Pao ae, akore oino ji: "O! Awy boe ero pegarewy kuricigore tui ia aroe eimejerado tapirace pudai dytabo. 
32. Oinore icare awiapagado ty inoba awudugugodymode ero pegareuji du bogai. Umodyka re ino ma, amode ikie tawuje are atugodowu bapera piji".
33. Icare Pao akore oino Moisesji: "Cewu ro pegare iiwu, imode tawuje bapera piji. 
34. Ca! Toro, boe erego ire aerdudo jiwu moto kae. Ino tupa kodumode akododai. Mare ia meri keje emode nowy turo pegarewy morido inai". 
33.(Faltam os Vs. 1-7.12-23)
7. Nowy dyodi Moisesre tugeragu tuwai aroiaji ure mugudo boe eporu keje, ure nowy tuwai aroia iedo "boe ere tudo pui kejewy bai". 
8. Aidure tumearuduwo Pao batary jiboe, etu rumode nowy bai aroia kae, boe eporu keje,
9. Ca! Moisés utui nowy bai aroia kae dykeje boe eiamedu boere turagojedo, eedure nono turagoje tabo ty tu tuwai poro keje, etaiwore Moisés utui toro nowy baito dykeje jii ui turemo to du kae. Icare Moisés ui turemo nowy baito du tonaji, nowy boetugu ure turawuje, ure tuwuredo baiporo keje, makore Moisesji.
10. Boe eiamedu boe eerdure nowy boetugu mugui nowy baiporo keje duji, icare tui turagojedo dykeje, ere tubujodo ty tu tuwai poro keje.
11. Pao makore Moisesji, taiwoi pui dytabo, ia boe emago magai pu jeto du reore.
Du kejere ure tugirimi boe eedurewo kae, mare utugare Josué. Num onaregedu, ukare tuwure taru nowy bai aroia piji.
34.(Faltam os Vs. 1-4a.10-27).
4b. Nowy dyodi, Moisesre turagojedo kuri boe aku kimo tabo, ruture torekari iei Sinai cedu ao kae, Pao ui turoiagudu reore, ure nowy tori boarewyge ei pobedu reko pudabo.
5. Paore turawuje boetugu keje, mugure apo nowy torekari aogeje. Kodi icare Moisés okwamagudure Pao ieji. 
6. Icare Pao kodure Moisés otodai, icare Moisés akore oino: "Ikimejera, Ikimejera! Okudu oiagudure boeiwu Pao Aroe Eimejera, butugure pudui tugorigodywo, ro pemegareu, kodure tuwadary rekodajiwu; 
7. ure to boe pemegarewy mugu rakado jii boe ekodui puregodaji puregodaji jii je du kae; ure tuwudugugo boe ero pegareuji, boei tuboru barigu duji, boe ero pegarewy jamedu boeji, mare ukare ro pemegareudo ro pegareuce, ure turo pegado boe etuomage ero pegareuji etore ewyge je, rekodajiwuge ewyge je epadui pumekeje pobe puibijidu kae". 
8. Icare Moisesre akedo pudui tuwo tubujodo Paoji, tagoi oino dytabo: 
9. "Ikimejera, aerdu pemegai ii dykeje, akedudo Boe jokodu awy boe etaora ri nure, mare awudugugo cei cero pegarewy boeji, akeragu cei akoroe reore".

28. Moisés rakojere nono Pao apo merire 40 cedu tabo boe boeco tabo, tukai amirewy ko dytabo, tugudukai poce dytabo. Ure Paoi boe eroiagudu atugodo nowy toridoge ei pobe dykeje.
29. Moisesre turawuje torekari piji tugedui Pao batary padure kejewy tori boareui pobe duji; ukare boe pa tuie biri urugui tumagoi Pao jitu utonaji. 
30. Aarão mare Israel ore tuiordui jitu keje, eerdure je biri uruguji, dyodire epagudure tuwo tuburedo ji. 
31. Mare makore etai, dykejere icare Aarão mare boe eimejerage eture toro ae, icare Moisés makore ei.
32. Nowy inodu rekodaji icare Israeldoge eiamedu boe ere tuburedo ji, icare makore ei Pao akore pudui Sião torekari aogejeboe jamedu boeji.
33. Tumago akedu keje, Moisesre ia aroia arudugody bu tuie keje.
34. Mare tumagoi Pao jitu keje, ure roto oino tuie piji jii tui tuiebu du kae. Tui tuiebu dytabo, ure Israel ore ewie inoba Pao akore pudui duji.
35. Israel ore eerdure Moisés je biri uruguji, mare ure aroia arudugodyrewy bu tuie keje pemega pugeje, jii tumagoi Pao jitu kae.
35. (FALTA TODO)
36. (FALTA TODO)
37. (FALTA TODO)
38. (FALTA TODO)
39. (FALTA TODO)

40.Faltam os Vs. 1-15.22-33)
16. Nowy keje, Moisesre Pao akore tuiagu towujeboe jamedu boe towuje. 
17. Paga karega, jorui pobedu kejewu, boetojiwu ari kejewy boetojiwu meri keje, Pao muga bai towujedure. 
18. Moisesre Pao muga bai rakojedo: ure bure joia boe tugu, ure ira boe bu, ure aiagajejewyge epadu pemegado, ure kudawu iguru rakojedo, 
19. ure ao kejewy bu aogeje, ure aroia bai aogejewy bu bai aogeje, Pao akoi turoiagu du reore.
20. Ure Boe Eroiagudu mugudo tumuga bairogu tada, ure boere reko tabowu iwara tugu kuda, ure meriri ekurewy boarewy bu aogeje. 
21. Dykeje re ure nowy bairogu (arca) reko nowy Pao muga baito, ure aroia arudugodyrewy onado jeji, Pao ako magai Moisés jitu reore. 


34. Dykeje icare ia boetugu tugure boere tudo puiwu bai aogeje, Paore tuwai korobadudo turugu tabo. 
35. Moisés roiwakare tuwo turemo Pao mugure tadawu baito, paga karega, boetugu mugure bukajeje, Pao urugu mugure nowy bai tada.
36. Israeldoge etu etui tumuga piji du reore, eture piji ty boetugui taogado Pao uwai ao piji dykeje. 
37. Mare umodyka re taogado ma, ewarudu modyka re jii umode taogado kejewy meri kae.
38. Pao o boetugu mugure nowy Pao uwai aogeje meriji, boecoji ia jorugu padure keje, Israeldoge eiamedu boe eerdure ji.. 

