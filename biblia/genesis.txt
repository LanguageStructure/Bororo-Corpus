GÊNESIS 2


1.	(COMPLETO)																						
1. Boe torigi keje ca je Paore baru, moto, towuje. 
2. Mare moto biorore, boe bokware, ukare turugadu kimo jamedu. Boecore tumaedo jewaduiewo aoji, Pao Utaroe kodure pobo aoji.
3. Pao Aroe Eimejera akore: "Jorugudo! Icare jorugure. 
4. Pao jordure jorugu pemegaie, icare ure jorugu, boeco, ure emugudo pubiji. 
5. Paore jorugu iedo meri; boecore ure iedo boeco. Ia meri rekodure, ia barogwa kododure: boetojiwu meri. 
6. Icare Pao akore: "ia barudo pobo oiadoda", oinore ure tudowuje. 
7. Paore baru towuje, duwure pobo padure baru kudadu, baru aogejedu, udo tuginoi pubiji. 
8. Icare Paore awu pawugejeboe iedo baru: ia meri rekodure, ia barogwa aregodure: Rekodajiwu meri. 
9. Pao akore: "Pobo jeture baru kudawuwo tudo pui tumugumodewo keje, moto kidu jetu awaduwo". Oinore ure tudowuje.  
10. Paore awu moto kidu, pobo barigudure pijiboe iedo moto, oino; ure awu pobo todui puidu iedo pobo maereu. Pao jordu pemegare inoduji. 
11. Pao akore: "Boture moto pijiboe botudo moto piji: boebutu areu, i areu, tudureboe areu jamedu boe botudo moto piji tu tu pumekeje". Oinore ure tudowuje. 
12. Boebutu areu padui tu tu pumekejedu boture moto piji, i  areu padui pumekejedu, tudureboe areu jamedu boe boture moto piji. Icare Pao jordu pemegare awu inoduji. 
13. Ia meri rekodure, ia barogwa kododure: Pobe ma jewu metuia bokwareu meri. 
14. Pao akore: "Joruguwo baru tada; meri uwo tuginoi, boecowo tuginoi, nowu inoduwo turugadu joruji, butaoji, boe aregodui pudae duji, meri kodu boeji, 
15. Joruguwo baru otoji, joruguwo moto kae jamedu. Oinore ure tudowuje. 
16. Paore jorugu kurireuge edo pobe: jorugu kurireu uruguwo meriji, jorugu biegareu uruguwo boecoji; ure kuiejedoge etowuje jamedu. 
17. Paore edo baru otoji eruguwo moto  kae, 
18. eetuwo meriji, eetuwo boecoji, ewo jorugu, boeco mugudo pubiji. Pao jordu pemegare nowu inoduji. 
19. Ia meri rekodure, ia barogwa kododure: Pobe puibijiwu meri.
20. Pao akore: "Kare emagaguragawo pobo tada, kiege barege ekoduwo moto aoji, baru otoji". Oinore ure tudowuje. 
21. Paore kare kuricigoreuge etowuje, ure barege etamagadui pobo kudawuge epadui pumekejedu jamedu boe, kiege barege epadui pumekejedu, etowuje. Pao jordu pemegare nowu inoduji.
22. Icare Paore tuwadaru pemegado ei akore: "Tagoredo, tamagado, pobo maereu korobadudo; kiege barege emagawo moto keje jamedu". 
23. Ia meri rekodure, ia barogwa kododure: Ikera awubodureu meri. 
24. Pao akore: "Boe eguiee barege epadui pumekejedu ewoduwo moto piji". Oinore ure tudowuje. 
25. Paore boe korire jiwu barege epadui pumekejedu, boe eguiee epadui pumekejedu, ure togea reko moto jokiwuge epadui pumekejedu, etowuje. Pao jordu pemegare nowu inoduji. 
26. Icare Pao akore: "Pawo imedu towuje, uwo nono pareore, jetuwo pobo tadawu karei, baru otojiwu kiege baregei, boe eguiee ei jamedu, boe korire jiwu baregei, ure tuguri reko moto okea jiwu barege eiamedu boei". 
27. Paore imedu towuje uwo nono tureore, uwo nono Pao reoreu ure towuje. Imedu, aredu, ure etowuje. 
28. Pao mako pemegare ei, akore ei: "Tagoredo, tamagado, moto korobadudo, taetudo ji, taetudo pobo maereu tadawu karei, baru oto jiwu kiege baregei, merure moto kejewu barege eiamedu boei. 
29. Imode boebutu areu padui moto kejewu jamedu boe maku tagai, imode iguru tudureu jamedu boe maku tagai, tagewo ema du bogai. 
30. Imode boebutu boe, raru boe, maku barege etai, baru oto jiwu kiege barege etai, merure moto ao jiwu barege etai, ekewo ema du bogai. Oinore ure tudowuje. 
31a. Pao jordure ture todu jamedu boeji. Pemegaguragare jekai. Ia meri rekodure, ia barogwa  kododure: Ikera awubodureu buture ikera awubowuto mitowu meri.


2.(FALTAM OS v. 8-14.17)
2,1. Oinore baru, moto, mugure kejeboe jamedu boe towujedure. 
2. Merire ikera awubodure, buture ikera awubowuto pobe du kejere Paore ture towujeboe akedudo, du kejere ure tamudo. 
3. Paore mako pemegare nowu meriji, icare ure pemegado, ure tamudo ture toboe jamedu boe piji keje kodi. 
4. Baru, moto, towujedu kejewu bakaru reo.

5. boebutu boe, iguru boe, botukare moto piji raga, mare Paokare bubutudo moto joki kimo du koia, ia imedu bokware kimo tuwo tugera pemegado motoji jamedu. 
6. Mare ia pobo boture moto piji, du ure moto jamedu boe pegodo. 
7. Du kejere Paore imedu to rotu tabo, icare ure togwamu enoto, du tabore ure jedo, du kodire icare imedu jere. 
8. Paore okureboe pa mugudo Édem keje, meri rutu kuda, nonore ure ture towujewu imedu mugudo. 
9. Paore iguru padure pumekejedu jamedu boe, moture boe eegai, pemegare boewo kowuje, botudo moto piji; ure boe eereu i rakojedo okureboe pa oiadoda; ure, ure boe eerduwado pemegareboeji, pegareboe jiwu, i rakojedo nono jamedu. 

8.
9.
10.
11.
12
13.
14.
15. Paore imedu mugudo Édem kejewu okureboe pa keje, jetuwo ji, aiwowo ji. 
16. Oinore Pao akore imeduji: "Akogwagemode awu okureboe pa tadawu iguru tudu jamedu boeji, mare ure boe eerduwado pemegareboeji, pegareboe jiwu i tudu amodukare ko, kodiba karega, amode kowuje jiwu meri keje, awimode".
17.
18. Pao akore: "Imedu rakojei tuginoigodu, ukare turugadu. Pamode ia metagodo                                                                                     nono ureore". 
19. Icare Paore barege eiamedu boe, kiege barege epadui pumekejedu jamedu boe etowuje moto piji, icare ure eto pui imedu ae, uwo ekie bu tu tu ewugeje du bogai. 
20. Adãore  barege ekie bu tu tu ewugeje, du ekie remawu reno. Imedu ure barege eiamedu ekie maku etai, ure kiege barege ekie maku etai, ure boe korire jiwu barege ekie maku etai, mare jorduware umode tugerabraredo pudui boeji. 
21. Du kodi icare Paore norekori butudo imedu keje, icare imedu unudure. Icare Paore ia jura tawuje, ure kodu mugudo mugato. 
22. Du keje icare ure nowu ture tawuje imedu pijiwu jura tabore icare ure aredu towuje, ure arego imedu ae. 

18. Oinore Pao Aroe Eimejera akore: "Ukare turugadu imedu rakojewo tuginoigodu, imode ia ureureudo towuje ai, ierabararewo ji".
19. Du kodi icare ure boe kaowu barege epadui pumekejedu, baru oto jiwu kiege barege, etowuje, ure erego imedu ae, tuiorduwo inoba umode ekiedo du bogai, boe eerduwawo jereboe jamedu boeji, imedure maku etaiwu ekie tabo.
20. Adãore barege eiamedu boe ekie bu ewugeje: baru oto jiwu kiege barege eiamedu boe, boe kaowu barege eiamedu boe; mare jordukare ia ierabraremode pudui boeji.
21. Du kodi icare Paore norekori rakareu butudo imedu keje; unudu tonaji ure ia jura tawuje piji, ure kodu bu mugato. 
22. Du kejere  Pao Aroe Eimejera aredudo nowu imedu jurace, ure imedu jordudo ji.
23. Icare imedu akore: "Awure icare kodure ikoduce, rare irace. Iemode aredu, tawujedure imedu piji kodi".
24. Du kodire imedu umode tugera ra tuo piji, tuje piji, mugumode toreduje apo, ei pobedu ekodu umode mito tu je".
25. Boekarema, imedu, aredu, ei pobedu ewiri kedorade, mare epogurukare puje.



3.(COMPLETO)

1. Awagure pega jokodure Paore towujewu boekaowu barege ekori. Du akore oino areduji: "Kodiba Aroe Eimejera akore tagaiagu  awu okureboe pa tadawu kurodureboe jamedu boe kowuje?"
2. Aredu akore oino awaduji: "Cemode awu okureboe pa tadawu kurodureboe kowuje. 
3. Mare rakojere okureboe pa oia kejewu kurodureboe jiboe Pao akore: 'Tamodukare tagera jetudo ji, tamodukare kowuje, umodukare ino ma, tawimode'".  
4. Icare awague akore oino areduji: "Boro! Tawi moduka! 
5. Aroe Eimejera jorduware tamode kowuje jiwu meri keje, taeku umode tuiado, tamode nono Aroe Eimejerare, tamode boe pa pemegareboeji, pegareboeji".  
6. Aredu jordu pemegare nowu i tuduji, moture jekai, ure aidudo tuiorduwawo boe jamedu boeji, ure tugeragu tuduji, ure kowuje, ure maku toredu ai, du ure kowuje. 
7. Du keje icare ei pobedu eeku ure tuiado, ere boe pa tuwiri kedo iure duji; icare ere raru boe to pui, ere onado pudui. 
8. Icare emearudure Pao bure akoji kodui nowu okureboe pa oiagi, meri akuriri keje duji. Icare Adão mare metago ere tuwiado Pao joku piji, nowu okureboe pa kaowu iguru tada
 9.  Pao Aroe Eimejera makore Adão bogai, tagoi oino du tabo: "Kaiba aragojere?" 
10. Akore: "Ire boe pa awure akoi okureboe pa tada duji, ipagudugodure iwiri kedore kodi, du kodire ire iwiado".
11. Pao akore oino ji: "Ioguduba ure ado boe pa awiri kedoji? Akakare imagore akaiagu kowujewu i tudu kowuje?"
12. Adão akore oino: "Are mak'inaiwu aredure ia nowu tudureboe mak'inai iwo kowuje, du kodire ire kowuje".
13. Du kodi icare Pao Aroe Eimejera akore oino areduji: "Kodiba aroino?"
Aredu akore: "Awagure iekiri pagado, du kodi icare ire kowuje."
14. Pao akore oino awaguji: "Aroi oino du koia, aiwo pegamode boe kaowu barege eiamedu boe etoiado, akuri tabore amerumode, amode moto urugudu kowuje jii aragoje utonaji!
15. Imode aki, aredu, tagonado pui, imode aregodajiboe, rekodajiboe, etonado pui. Awudo umode akaora peagirido, ai awarigu bureadu kae du tonaji".
16. Icare akore oino areduji: "Imode amearududo boe koriji akuri butu keje, akore ewodumode amearudui boekori jitu tabo; amugumode akoredu makore jiboe kuda, emare bure jomode awugeje". 
17. Icare akore Adãoji: "Awiapagare akoreduje  bataruji, ai tudureboe kowuje iwadaru kuda du koia, moto pegadodumode akai; amode are kowujeboe tawuje piji amaragodu rakareu tabo jii je meri jameduji. 
18. Moto umode botoguru, tuguje, botudo akai, amode boe kaowu boebutu kowuje; 
19. ae karu du tabo amode ake amireu kowuje jii ai akirimi motoi aki du kae pugeje; mare paga karega, pijire atawujedure, boe rugudu nure aki, boe rugudu kaere amode akirimi pugeje". 
20. Imedu ure toreduje iedo Eva, jereuge eiamedu boe etuje nure ema kodi. 
21. Paore imedu, aredu, ekudaedo barege ewiri todui pui du tabo, ure tugu ei. 
22. Du keje Pao akore: "Icare imedu ure nono pareore tuioruduwai pemegareboeji, pegareboeji; mare umodukare tugera raido jereu i korodu kae, tuwo kowuje, jewo jii je du bogai". 
23. Icare Paore barigu nowu okureboe pa pemegareu piji, uwo tugera pemegado ture tudawuje pijiwu motoji. 
24. Ure Adão barigu piji, ure tupadoge ekedui toriga raireu joru cedu eedudo nowu okureboe pa pemagareu uwaiporo keje, ekodu kawo jereu i kae.



4.(faltam os Vs. 16-24)
1. Adãore boe pa toreduje Evaji, dure kuiarure, onaregedu boture, dure Caim rema. Icare akore: "Itonaregedu imedure Paore tugerabraredo ii kodi". 
2. Du rekodajire kuri buture Abel apo, Caim uwie. 
Abel jeture barege kugurei, Caim maragodure boepaji. 
3. Boere jii je du keje icare ture ta moto pijiboe ia maku Pao ai. 
4. Abel jamedu, ure tagu barege kugure boture boetojiwuge emagu Pao ai ekaguru tabo. 
5. Paore taidudo, tuiegaredo Abelji, ure maku pudai duji jamedu; mare jordu pemegakare Caimji, ure maku pudai duji jamedu. 
6. Icare Caim korigodure nowu inoduji, je betukare. Icare Pao akore oino Caimji: "Kodiba akorigodure? Kodiba icare ae betukare? 
7. Aro pemegamode du keje, mori pemegareu makudu modukare akai? Mare akaidu pemega modukare ma, aro pegareu mugumode awai poro keje, ia barogo ui tumugudo atogi du reore. Aroiwa modukare ji". 
8. Mare ia boe keje pugeje Caim akore tuwie Abelji: "Paduwo bakujebiji". Icare eragojei toro puapo boe tada du keje, Caimre tudo cô tuwieji, ure bito. 
9. Icare Pao akore Caimji: "Awie Abel pa?" Akore: "Ioruduwakare. Ia du keje imi kana jeture iwie jiwu nure imi?"
10. Icare Pao akore: "Inoba arore? Imearudure awie ku akoi moto piji iwogai duji. 
11. Oinore icare aiwo pegamode, tawarigudumode awu moto pemegareu ure tuia jado tuguduwo akera piji awie kuce du piji.
12. Amaragodumode boepaji kimo ma, moto umodukare tubijiboe maku akai. Ameru pagamode jice woje, jice woje, moto ao keje. 
13. Du kodire Caim akore oino Paoji: "Iro pegareu motudu kuricigore iduruwo ji. 
14. Akaiwodo, awuji anure iwarigu moto pemegareu piji, imode iwiado jaegiri aeku piji, ia meru pagare jice woje, jice wojeboe rumode imi; jordumode ii ca ewure umode iwido".  
15. Icare Pao akore oino ji: "Umode Ciam bitowu, boe emode togwa morido ji ikera awubodure boture ikera awubowuto pobe". Icare Paore ia kruca bu Caim keje, ia jordumode jiwu ukawo bito. 
16.
17.
18.
19.
20.
21.
22.
23.
24.
25. Adãore boe pa toredujeji pemega pugeje, dure kuri buture ia tonaregedu apo pugeje, du ure iedo Set. Paga karega, akore: Paore ia itonaregedu maku inai pugeje, Caimre bitowu Abel mugato".

5.(Falta todo)
6.(Faltam os Vs.1-4 e9-22)
5. Pao jorudure ime ero pega kuricigoie moto aogeje duji, ewabo pega jokoduie jii je duji. 
6. Pao kiarigodure tui imedu towuje moto oageje duji; uwabo korire rugadu.
7. Icare akore: "Imode ire towujewu ime eeda kedodo moto ao piji, imode barege, merure tuguri tabowu barege, baru otojiwu kiege barege, eeda kedodo jamedu; mare ikiarigodure ii etowuje duji. 
8. Mare Noé pemegare Pao jekai. 


7. (Faltam os Vs. 6-9 e 11-25)

 7,1. Pao akore Noeji: Aremo ika kurireuto awobe eiamedu boe ebo. Paga karega, aki mito tu je aro pemegare iegai awu boe etoiadoda. 
2. Amode akeragu barege kugure ekodui maidu epadui pumekejedu, imedu, aredu, ikera awubodure pobe taci ikera awubowuto duji; barege ekodukare maiwuge amode akeragu ia imeduji, ia areduji tu tu je; 
3. amode akeragu kiege barege imeduji, areduji, ikera awubodure pobe taci ikera awubowuto, eeduwo jii, moto aoji du bogai. 
4. Paga karega, boecomode ikera awubodure pobe taci ikera awubowuto du keje, imode bubutudo moto joki, meri, boeco, umode ikera pudogidure pobe puibiji. Imode ire towujeboe jamedu boe okwado moto piji". 
5. Noé rore nono Po ui turoiagudu jamedu reore. 
10. Icare merire ikera awubodure buture ikera awubowuto pobe du keje, butao maereu buture moto joki.


8. (Faltam os Vs. 1-5 e 14-19)
6. Merire ikera awubodure pobe puibiji du keje, Noere ika kurireu baipororogu jado, ure pobureudo tuie bu, 
7. mare ure tugirimi, pobo bitukare raga kodi. 
8. Du kejere ure ia metugudo tuie bu taiwowo pobo bitumode du bogai. 
9. Metugu jordukare kaiba tumode tumugudo duji, du kodi icare ure tugirimi ika kurireuto pugeje, mare pobo padure moto jamedu aoji kodi. Ure tugera raido ae ure tugeragu ji, ure udo tugirimi pudae ika kurireuto. 
10. Ure tubagado merii ikera awubodure buture ikera awubowuto pobe du bogai kimo, icare ure metugudo tuiebu ika kurireu piji pugeje. 
11. Metugure tugirimi ae pugeje meri rekodu tabo, du tabo ure ia oliva itura maiwu rogu reko todogajeje. Du kodire Noere boe pa pobo bitu rabodu iure moto keje. 
12. Ure tubagado meri ikera awubodure buture ikera awubowuto pobe kimo, du kejere ure metugudo tudawuje pugeje, du ukare tugirimi bogai pugeje.
13. Noé o jorure 601, ari boetojiwu kejewu meri boetojiwuji pobo biture moto joki. Noere ika kurireu ao kejeboe rawuje; aiwore, jordure moto kiduji. 
20. Noere ia altar mugudo Pao ai: ure kodure maiwu kiege barege epadui pumekejedu, kodure maiwu kiege barege epadui pumekejedu ia tu tu epiji ure kowu keje nowu altar keje Pao ai. 
21. Nowu gori boe uredudu jetu pemegare Paoji; do tabo, Pao akore pudui: "Imodukare moto pegado ime eigoia pugeje, paga karega, ime emearudae pegare tuwabo keje tuwodu piji. Imodukare jereboe eeda kedodo iro magai ei du reore pugeje. 
22. Moto kimo tabo, boere tuguboe, boei tugeragu boture moto pijiboe aregodui pudae du kejeboe, joru, butao, meri, boeco, bokwa modukare."

9.(Faltam os Vs. 16-28)
1. Pao mako pemegare Noeji, orei, akore oino ei: "Tagoredo, tagidodudo, moto korobadudo. 
2. Moto kejewu barege eiamedu boe, baru otojiwu kiege barege eiamedu boe, merure tuguri tabo moto aogejewu barege eiamedu boe, pobo maereu tadawu kare eiamedu boe epagudumode taje, emagudure tagera kai. 
3. Amagadureboe jamedu boe, jereboe jamedu boe, tagemode ema; awu boe jamedu boe inure maku tagai, imagai tudureboe, kurodureboe maku tagai du reore. 
4. Mare tamodukare boekodu kowuje kowuje boeku tabo. 
5. Imode tagu okwa morido, imode ikogado ure tawidoboei, barege rabodu, ime rabodu. 
6. Umode imedu ku redowu, ku redodumode jamedu, paga karega, imedu towujedure uwo nono Aroe Eimejera reore. 
7. Tagirema, tagore ewodudo, tagidodudo, moto korobadudo, taetudo ji".
8. Pao akore oino Noeji, orei jamedu: 
9. "Icá, inure iwadaru maku tagai, kodumode taregodajiwuge etai, 
10. rakojere tagabowu jereboe jamedu boe etai jamedu: kiege barege, barege, barege boe korire jiwuge, ure tudawuje ika kurireu piji tagaboboe moto kejewu barege eiamedu boe. 
11. Inure iwadaru maku tagai: jeture moto kejeboe jamedu boe okwamodukare butao maereu po tabo pugeje; butao maereu butumodukare tuwo moto pegado pugeje." 
12 Pao akore jamedu: "Iwadaru makudui tagai, jeture tagabowu jereboe jamedu boe etai, botumode taregodajiwuge eiamedu boe etai du kodiboe reo:
13.Imode ino jurereboe bu boetugu keje, ii iwadaru maku tagai du kodiwore".
14. Imode boetugudo moto kejeboeji du keje jure umode towadudo boetugu keje.
15. Du keje iwia butumode ii iwadaru maku tagai, boe eiamedu boe epadui pumekejedu etai du keje. Icare butao maereu butumodukare pugeje tuwo boe jeta kedodo tudo".

10. (FALTA TODO)

11.(Faltam os Vs. 10-32)
boe keje boe emagore pu bataruji mito tu je; eiamedu boe emagore nono pu 
makore. 
2. Boe eture meri rutu kuda, eerdure ia boe boareuji Senaar moto keje, nonore icare ere tumugudo. 
3. Egore pui jice woje: "Marigu, pawo moto ri towuje, pawo kodudo joru tabo". Nowu moto ri ure nono torire etai; beragu coreu ure nono moto bekurureu etai. 
4. Egore: "Pawo ia bakurireu mugudo, pawo ia bai raireu ao aregodui baru todu towuje. Du tabore pagagaru kurimode, pamodukare pagaodo moto joki". 
5. Icare Paore turawuje tuiorduwo imere towujewu bakurireuji, bai raireuji.


6. Icare akore: "Boe ere nono mito tu je, emagore tuwadaru mito tu je duji. Emaragodae paru reno, eromode nono taidu reore jii je. 
7. Pawo parawuje, pawo eeruduwa bokwado pu bataruji, ero kawo nono pu mearudae reore pugeje". 
8. Kodi icare  Paore ewarigu nowu moto piji, moto jamedu boe parugajeje, icare ere tugera ra tui nowu bakurireu towuje du piji. 
9. Boere nowu bakurireu iedo Babel, mare paga karega, nonore Paore moto kejewu boe eiamedu boe ekeru bu pumekeje, nonore ure ewarigu moto jamedu boe paru kajeje du kodi.


12.(Faltam os Vs.10-20)
1. Nowu meri keje, Pao akore oino Abraãoji: "Atu jaedo ako moto piji, awobe epiji, ao uwai piji; toro, imode aerdudo jiwu moto kae. 
2. Imode boe makaguragareudo aki, imode aiwo aidugirido, imode akie kuricigodo, awo boe pemegado boei.
3. Imode boe pemegado ure boe pemegado aiwugei, awugeje boe pemegamode moto kejewu boe eiamedu boei".
4. Abraão uture, Pao ako magai pudui du reore, ure Lot ko pudabo. Tudui Haram piji du keje o jorure 75. 
5. Du kodi icare ure tugeragu toreduje Saraji, tuwagedu Lotji, toroe pemegareu jamedu boeji, Harã kejewu tudugarege eiameduji, du tabo icare uture Canaã moto kae. 
6. Taregodui Canaã moto kae du keje, Abrãore pagado jii ari iguru, Moré kejewu, kae. Nowu du kodi Canaã kejewuge emugure nowu moto keje. 
7. Nonore icare Paore tuguo Abrão ai, akore ji: "Imode awu moto maku akodobijiwuge etai".  Icare Abrãore ia altar mugudo nono, ure tuguo pudaiwu Aroe Eimejera ai.
8. Du keje icare ruture ia torekodu mugui Betel meri rutu jaogwai du kae, ure tuwai mugudo nono, Betel mugure meri butu jaogwai, Hai mugure meri rutu jaogwai. Nonore icare  ure ia altar mugudo Pao ai, tumagoi ie jidu tabo.
9. Du pijire uwarudure tu tu je pariburea jaogwai.

13. (COMPLETO)
2. Abraão aku barege, o meriri ekureu, meriri kigadureu makaguragare. 
5. Lot, kodure apowu, akuiee makaguragare jamedu, uwai makaguragare. 
6. Nowu moto  ukare turugadu eeduwo puapo, enoroe kuricigore pureore kodi. 
7. Du kodi icare Abrão utugarege, Lot utugarege, eerdu pegare pui Nowu du kodiboe keje Cananeudoge, Ferezeudoge emugure nowu moto keje.
8. Du kodi icare Abrão akore oino Lotji. "U! Pagorigodu kawo pui, itugarege, atugarege, ekorigodu kawo pui, paga karega pawobe nure puje. 
9. Moto kuricigokare aegai? Du kodi icare inogwamagudu nure ai: ataru ipiji; atumode pagana pegareu jaogwai ma, ikodumode pagana pemegareu jaogwai, mare atumode pagana pemegareu jaogwai ma, itumode pagana pegareu jaogwai".
10. Icare Lot ure tuie aogado, jordure Jordão okwabiji boeji, pobo kuricigore ji, Pao umode Sodoma, Gomorra bakurireuge eeda kedododu otodai, ure nono Pao o okureboe pare, ure nono Egito moto reore jii Segar kae. 
11. Lot ure tugeragu Jordão okwabijiboe jamedu boeji pudai, ure tudaru meri rutu kuda, du tabore icare ere tudaru pubiji.
12. Abrão mugure Canaã moto keje. Lot mugure nowu moto kejewu bakurireuge etada, tui tuwai mugudo jii Sodoma bakurireu puredu.
13. Sodoma kejewuge epega jagu nure, ero pega remawu nure Pao jekai. 
14. Pao akore oino Abrãoji, Lot ui tudaru pijidu rekodaji: "Ae aogado aragojereu piji, akaiwodo, akana pemegareu jaogwai, akana koboreu jaogwai, meri rutu jaogwai, meri butu jaogwai,
15. Awu akaiwore jiwu moto jamedu boe imode maku akai, aregodajiwuge etai jamedu. 
16. Imode aregodajiwuge emagaguragado moto rugudu reore, iaboe umode moto rugudu remagu ji oto pa kae ma, umode aregodajiwuge enodo pa bu jamedu. 
17. Aragojedo, atudo moto jamedu boe okwa pa kae; mare paga karega, imode jamedu boe maku akai. 
18. Icare ure tuwai aogejewu rawuje, uture Membré kejewu carvalho kae, nonore ure tumugudo, nonore ure ia altar mugudo Pao ai.

14. (Faltam os Vs (1-17 e 21-24)
18. Nowu du kodi Salém kejewu brae eimejera, ure amireu arego, parera kuru tabo, mare paga karega, Pao Aroe Eimejera bure joia nure ema jamedu kodi, 
19. ure togwamu Abraãoji, akore: "Boe emago pemegawo Abraãoji, Pao Aroe Eimejera ore moto cewu koia!
20. Boe emago pemegawo Aroe Eimejeraji, ure onare aiwuge emagu akera kai du koia". Icare Abraãore toroe jamedu boe ikera pudogidureu kobo maku ai.

15.(Faltam os Vs 13-16 e  19-21)
1. Nowu du keje, Pao makore Abraãoji unuiao tada, akore oino ji:
"Apagudu kaba, Abraão, imire ieture ai, makudumode akaiboe kuricigo".
2. Abraão akore oino: "Ioga Aroe Eimejera, kaboba amode mak'inai? Iwimode itore bokwa tabo, oemode inoe ceboe awu Damasco kejewu Eliézer rema".  
3. Akore jamedu: "Akaiwodo, akare iregodajiboe mak'inai, du kodire awu itugare oemode inoece".
4. Icare Pao akore oino bataru jipagi: "Awu karega oemode akoe boece, mare ia amode botudowu, nowure oemode okoece". 
5. Icare, tui reko baawadu kae du tabo, akore ji: "Akaiwodo baruto; aroiwamode du keje, amode kuiejedoge enodo pa bu".  Du kejere akore ji jamedu: "Oinore aregodajiboe umode".
6. Abraão mearutorure Paoji, Pao jordu pemegare Abraão mearutoraeji.
7. Pao akore oino ji kimo: "Imire Aroe Eimejera nure imi, imire ire atawuje Caldeia kejewu Ur bakurireu piji, iwo awu moto mak'akai". 
8. Icare Abraão unoragodure ji: "Ino Aroe Eimejera, inoba jorduwamode makudumode inai duji?"
9. Pao akore oino ji: "Akeragu ia tapira aredu maiwudoji, ia cabra maiwudoji, ia barogo roguji, eno joru umode pobe ma jewu metuia bokware pureore; amode akeragu ia metugu gigiri roguji, ia metugu rogu apo."
10. Abraãore tugeragu awu barege kugurei, ure ewowuje puiato, ure emega bu pu jokorato; mare nowu kiege barege kugure rema, ukare ewowuje puiato. 
11. Pobureuge ere turawuje nowu boe ekodu bi keje, mare Abraãore boe kado ei.
12. Meri rekodu tabo, ia nore kori rakareu buture Abraão keje, ia pagudae kuricigoreure tubodo apo.
13.
14.
15.
16.
17. Meri joku butu keje, boeco aregodu keje, ia joradu urureu, ia iwaraguru todui puidu ururedu ekodure nowu barege etoiagi.
18. Nowu meri keje, Paore tuwadaru maku Abraão ai, tagoi oino jitu tabo: "Imode awu moto maku aregodajiwuge etai, jii Egito kejewu po piji, jii Eufrates po kae".
19.
20.
21

16.(Faltam os Vs. 13-14)
1. Sarai, Abraão oreduje, ore bokware. Mare Sarai ia utugareredo, Egito kejewudo, iere Agar cedure.
2. Sarai akore oino Abrãoji: "Ca, Paore itore bokwado, du kodire inogwamagudu nure ai, amugudo awu itugareredo apo, ia du keje oremode inai. Abraão buture Sarai bataru keje. 
3. Du kodi icare Sarai, Abrão oreduje, ure tugeragu tudugareredo Agarji, ure maku Abrão ai; jorure ikera pudogidure Abrão mugui Canaã keje du tabo. 
4. Du kodi icare Abrão mugure Agar apo, du tabore icare kuiarure. Mare tuiordui tuguiaru jitu keje, ure turodo boku, tugimejerago Sarai piji. 
5. Du kodi icare Sarai akore oino Abrãoji: "Awu Agar ui turo pega monogodudo iidu butuwo awugeje; ire itugareredo maku akai, icare, tuiordui tuguiaru jitu keje joku irure ii. Paore umode tugogado pai puibiji".
6. Abrão akore oino Saraiji: "Atugareredo mugure akera keje, arodo ji akaidu reore".
Mare Sarai joku irugodure jii, icare Agar utu jaere piji.
7. Jordure ia Pao o tupaji ia pobojari mugui boe makodu tadadu keje; nowu pobojari mugure Pari Burea jaogwaiwu awaraji.
Nowu tupa akore oino Agarji: 
8. "Agar, Sarai utugareredo, kaiba pijiba akaregodure, kaeba akodumode?"
Akore: "Ikimejerago Sarai pijire iroino".
9. Pao o tupa akore oino ji: "Akirimi akimejerago bogai, arodo nono aidu reore".
10. Pao o tupa akore oino ji kimo: "Imode aregodajiboe emagaguragado, boe eroiwa modukare tuwo enodo pa bu, emagaguragaredu kodi". 
11. Pao o tupa akore oino ji pugeje: "Icare akuiarure, akonaregedu botumode, amode iedo Ismael, paga karega, Pao mearudure akagoi akiarigodu tabo akabo duji. 
12. Iaboe iaboe emodukare tumorido jiwu imedu rumode ema; onamode boe eiamedu boei, boe eiamedu boe etonamode ji jamedu; mugu jaemode  tuwiemage eiamedu boei". 
13.
14.
15. Agar naregedu boture Abrão ai, dure ure Agar naregedu iedo Ismael. 
16. Abrão o jorure 86, Agar naregedu botu keje.

17.(Faltam os Vs. (2.23-27)
1. Abrão o jorui 99 cedu keje, Paore tuguo ai, tagoi oino ji du abo: "Amerudo iegai, aro pemegado".
2.
3. Nowu du kodi Abrão buture tuie joi mototo du tabo, 
4. icare Pao akore ji pugeje: "Ire iwadaru maku akaidu reo: ia boe etuwobe emagaguragareuge etuomode aki. 
5. Awu piji, akie modukare Abroche pugeje. Abraão, oinore akiemode; Paga karega imode ia boe emagaguragareuge etuodo aki kodi. 
6. Imode akore emagaguragado, imode ado nono boe epadui pumekejedu reore; brae eimejerage kurireuge emode tudawuje apiji jamedu. 
7. Du kodire inure iwadaru maku akai, kodure aregodajiwuge ewodui puregodajidu etai jii je, ako Aroe Eimejerawo imi, aregodajiwuge eno Aroe Eimejerawo imi. 
8. Imode amerure kejewu moto maku aki, aregodajiwuge etai. 
Canaã kejewu moto jamedu boe eno motomode ema jii je, eno Aroe Eimejeramode imi". 
9. Pao akore oino Abraãoji kimo: "Du kodi icare, aki, aregodajiwuge, taromode nono awu iwadaru reore, tagodui puregodaji jii je."
10. Ire maku akaiwu iwadaru reo: amode pado pemegado inai, tagai, kodure aregodajiwuge eiamedu boe eromode oino jamedu: 'kruca padumode tadodawu ime eiamedu boe keje'. 
15. Pao akore oino Abraãoji jamedu: "Amodukare akoreduje iedo Sarai, oino, mare amode iedo Sara, oino.
16. Imode jiwo aidugirido, imode ia akonaregedu maku akai piji. Imode jiwo aidugirido, boe epadui pumekejedu ucemode ema, boe eimejerage emode tudawuje piji.
17. Abrãore tubujodo, tui tuie jodo moto keje, du tabo okwarigodure, tagoi oino tuwabo tada du tabo: "Ia imedu o jorure 100 cedu, ore modukana kimo? Iarema Sara, o jorure 90 cewu aredu, kuiaru modukana kimo?
18. Dukeje icare akore oino Paoji: "Ismael muguia aegai".
19. Mare Pao akore ji: "Akoreduje Sara remawu, umode ia akonaregedu maku akai, dure amode iedo Isaac. Imode iwadaru mak'ai jii je, rekodajiwuge etai.
20. Ismael jiboe,  iwia pagamode akogwa magudure bogai boeji. Imode jiwo aidugirido; imode itodudo du makaguragado. Boe eimejerage ei ikera pudogidure pobe taci iwureko todu etuomode ema, imode udo nono ia boe emagaguragaredu reore.
21. Mare  imode maku Isaac ai, aregodumode akaidu, joru mito du keje".
22. Tagoino du keje, Pao uture Abraão piji.
23.
24.
25.
26.
27

18. (completo)
1. Nowu du kodiboe keje, Paore tuguo Abraão ai, Mambré kejewu carvalho puredu, mugui tuwai poro keje, boeru rakareu keje.
2. Tui tuioku aogado du keje, Abraão jordure imei pobe puibiji duji, Tuiordui ei kuri je du keje, rekodure kuri etogi, ure tuwu moto keje ewure paru, tuwai poro keje, 
3. Akore ei: " Ikimejera, aerdu pemegare ii du keje, akodu kaba atugare kori. 
4. Imode pobo arego awo awure kabi, akamudo awu i tugu kuda. 
5. Imode ia amireu maku akai, aduruwo, du keje atumode akodobiji; akodu paga karega ure awu atugare kori. Du keje icare egore: "Arodo nono amago reore". 
6. Abraão uture kuri Sara uwai kae, akore oino ji: "Ia ruwoborogu korobadudo pobe ma jewu metuia bokware trigo kudu tabo, akera pemegado ji, ia amireu rogudo ema, guru guru tabo". 
7. Du kejere Abraão rekodure tapiradoge eedurewo kae, ure tugeragu ia kodure maiwuji, ure maku tudugare ai, du ure tugera pemegado ji guru guru tabo. 
8. Du keje icare ure tugeragu tapira mokuro kuguji, tapira mokuro kuro kuruji, nowu tapira kodu ui turugadu duji, ure jeto etai. Enogwage tonaji, rakojere nono etododai, nowu i tugu kuda.
9. Du keje icare egore oino ji: "Kaiba akoreduje Sara mugure?"
Akore oino ei: "Woje tuwai tada: 
10. Ia emage akore: "Jorumode mito du keje, imode ikirimi pugeje, du keje icare akoreduje Sara onaregedumode".
11. Aró! Abraão mare Sara ecodugodure, eno joru kodure tugori. 
12. Du kodi icare Sara ogwarigodure tuwabo tada, tagoi oino du tabo: "U! Icodugodu rekodajire icare iegaremode; awu imeduia codu rekodaji kodi karega".
13. Mare Pao akore oino Abraãoji: "Kodiba Sara ogwarigodure tagoi oino du tabo: ''Itore          modukana, awu icodui oinodu  rekodaji?
14. Pao roiwa bokware jiboere? Imode ikirimi awogai joru mito rekodaji, du tabo Sara onaregedumode mito".
15. Mare Sara akore oino: "Boro! inogwarigodukare", tubagudu koiare akoino. Emarema akore: "U! Akogwarire!"
16. Nowu ime ei pobe ma jewu metuia bokwaredu ere turagojedo, eture Sodoma kae; Abraão kodure ebo tugimaduwo ebo du bogai.
17. Pao akore pudabo: "Imodukana ii iroiagudu biado Abraão ai? 18. Ia boe kurireu makareu umode Abraãoce, koiare boe pemegamode jeture moto kejeboe eiamedu boei. 
19. Du kodire imode biie, uwo tore, tuwai kejewu boe, eerduwado ekoduwo Pao utawaraji, turo jetororeu tabo, turo rikireu tabo, duma, Pao rowo nono tui turoiagudu Abraão ai du reore". 
20. Du kodi icare Pao akore oino Abraãoji: "Boe jokodu boe emago pega kuricigore Sodoma, Gomorra, eiboeji. Ero pega jagu nure. 
21. Imode irawuje toro, iordu birigoduwo ero, ego pegaidu umode nono boe ego reore, boe jokodumode du bogai?". 
22. Kodi icare nowu ime eture Sodoma kae, Abraão rakoje kimoi Pao jekai kimo du tabo. 

23. Icare Abraãore tuburedo, akore oino Paoji: "Akaidure ro pemegareuge ewiwo ro pegareuge ebo? 
24. Ia du keje ro pemegareuge ei 50 cedu eedumode nowu bakurireu tada. Amodukana eeda kedodo jamedu? Iarema akaidu modukana awo awudugudo nowu bakurireuji, nowu ro jetororeuge ei 50 cedu emugui nowu bakurireu tada du koia?
25. Ai ro pemegareu bito ro pegareu apodu ro jetororeu jiwo pegai ro pegareu jiwo paga reore, nowu inodu mugu jaedo ai. Ia dukeje, ure tugogado moto jamedu boe jiwu, umodukare tugogado nowu inoduji?"
26. Pao akore oino ji: "Ro pemegareuge emode 50 Sodoma keje ma,  iwudugugodu mode nowu bakurireuji, nowuge eigoia".
27. Icare Abraão akore oino pugeje: "Iorduware moto urugudu jorugudu nure imi duji, du kodi karega inagoino Ikimejeraji: 
28. ia du keje ewogwamode ikera awubodure nowu jetororeuge ei 30 cedu piji. Nowu ikera awubodu reoreuge  bokwamode du keje, amodukana nowu bakurireu jeta kedodo?" Pao akore: "Jordumode ro jetororeuge ei 45 reoreduji du keje, imodukare jeta kedodo". 
29. Abraão akore oino kimo: "Ia du keje boe eerdumode  40 tu je duji".
Pao akore: "Imodukare jeta kedodo, nowu 40 cewuge eigoia".
30. Abraão akore oino kimo: "Inogwamagudu nure ai, akorigodu kaba ii, imagodo ai kimo: "Boe eerdumode  tu 30 cedu keje?".
Pao akore: "Iordumode 30 cedu jitu keje, imodukare jeta kedodo."
31. Abraão akore oino kimo: "Imagomode Ikimejera ai kimo: Aerdumode tu 20 cedu jitu keje?"
Pao akore: "Imodukare jeta kedodo nowu 20 cewuge eigoia."
32. Abraão akore oino: "Akorigodu kaba, Ikimejera; imagomode ai mito kimo: Ia du keje boe eerdumode iagei ikera pudogidure."
Pao akore: "Imodukare jeta kedodo nowu ikera pudogidu reoreuge eigoia."
33. Tumagoi Abraão jitu akedu keje, Pao uture; Abraãore tugirimi tumuga kae.


19.(Faltam os Vs (1-14 e 30-38)
15. Nowu du kodiboe keje, tupadogere tao tugu Lotji, tagoi oino jitu tabo: "Aragojedo, akeragu akoredujeji, akore areme ei pobe duji, akaidu modukare awogwawo bakurireu okwa tonaji du keje". 
16. Mare mearutorukare egoi puduiduji; du kodi icare ere tugeragu ieraji, oreduje, ore areme ei pobedu apo, ere udo tuiebu nowu bakurireu piji, Pao okudui ebo du koia.
17. Ei tuiebu du tabo, ia akore ji: "Akinorudo, ae kimo du tabo; akaiwo kaba aibagi, amugu kaba jice woje, awu moto keje, awiado torekari keje, akaidukai awogwado du keje".
18. Lot akore ji: "Boro! Ino Aroe Eimejera! Inogwamagudu  nure ai. 
19. Akaiwodo, aerdu pemegare ii, aro pemega kuricigore ii ai ikinorudo ie tabo du tabo. Mare imodukare ikinorudo torekari keje, boe ewi, boe eeda kedodu aregodumode itae du piji. 
20. Akaiwodo, ia bakurireu padure woe puredu, akaidure du keje, imode iwiado tada, kurigirikare, ia du keje ikinorudodumode toro, iwi kawo".
Akore: "Ema rugadu, imode nowu inodu maku akai jamedu, imodukare nowu akagoino jiwu bakurireu jeta kedodo. 
22. Amara tabo, akedo ai awo awiado tada, akaregodu modukai toro du tonaji, iro modukare ia iro."
Du kodire  nowu bakurireu iere Segor. 
23. Meri joku ruture poku je Lotre turemo bakurireuto du keje.
24. Paore joru, enxofre, butudo Sodoma, Gomorra bakurireuge eiogi baru piji bubutu reore. 
25. Oinore ure nowu bakurireuge eeda kedodo, ure boe jamedu boe jetui oieidu, jeture nonowu boe eiamedu boe,  boture nowu moto pijiboe jamedu boe, eeda kedodo.
26. Lot oreduje aiwore tuibagi, du tabore icare ure tudo nono sal rireu reore.
27. Abraão ure turagojedo boe ku kimo du tabo, uture nowu tuiordure Pao jiwo kae. 
28. Taiwoi Sodoma, Gomorra bakurireuge eiaogwai, moto jamedu boe jeture oieiwu kae du keje, jordure: ure nono jeredudu reoreboe rutui baruto duji, ia joru ja pijiwu jeredudu reore. 
29. Mare Pao, tui nowu bakurireu, jeture oieiboe jamedu boe, jeta kedodo du tabo, biabuture Abraão keje, ure Lot inorudo nowu boe pegareu piji, tui Lot mugure kejewu bakurireuge eeda kedodo du tonaji.

20. ( FALTA TODO)

21.(Faltamos Vs. 1-4.6-7.21-34)
5. Abraão o jorure 100, onaregedu Isaac butu keje. 
6.
7.
8. Nowu negedurogu ricodure. Ere okwagiri kado du keje, Abraãore boe enogwage kurireu pemegado.
9. Sara jordure Egito kejewudo Agar onaregedu, cewu boture Abraão aidu, ui tagorido tonaregedu Isaac jituji, akore oino Abraãoji: 
10. "Nowu atugareredo utudo tonaregedu apo, paga karega nowu atugareredo onaregedu karega oroemode akoroece itonaregedu Isaac apo".
11. Nowu inodu jetu pegare Abraãoji, nowu tonaregedu koia. 
12. Mare Pao akore oino Abraãoji: "Akiarigodu kaba akonaregedu koia. Arodo nono Sara akoi ai du rekodaji; paga karega, Isaac pijiwu aregodajiboe emode akie reko. 
13. Mare nowu atugareredo onaregedu, imode ia boe makareugedo ema jamedu, aregodajiboe mode ema jamedu kodi. 
14. "Du kodi icare Abraãore turagojedo kuri boe akuto, ure amireu, pobo ja, mugudo Agar kanaora keje, ure naregedu mak'ai, imadure apo utuwo.
Uture du keje, meru paga pagare Bersabéia kejewu boe makodu tada. 
15. Du keje icare nowu pobo akedure tuia piji. Icare Agar ure nowu negedurogu mugudo ia i paru; 
16. ure tumugudo otodai, ia tugo akuru akedurewo kae, tagoi oino du tabo: "Itaidukare iorduwo awu itonaregedu biji". Du kodire ure tumugudo otodai, tui toragudu rakaguragado du tabo. 
17. Mare Pao mearudure nowu negedurogu oiogwariji, icare ia baru tadawu tupa makore Agar bogai, tagoi oino du tabo: "Inoba boere ai, Agar? Apagudu kaba. Pao mearudure negedurogu oiogwariji tumugurewo keje. 
18. Aragojedo, akeragu nowu negeduroguji, atugu ato, amearudae tabo ji. Imode boe makaguragareugedo ema".
19. Paore joku jado jorduwo pobo jaji; uture toro, ure toroe okorobadudo pobo tabo, ure nowu negedurogu kududo.
20. Pao rakojere nowu negedurogu apo, dure ricodure, mugure boe makodu tada, ure tugobaigaregedo pudumi. 

22.(Faltam os Vs.20-24)
1. Nowu du kodi Pao aidure tuwo turokagado Abraãoji, akore oino ji: "Abraão!".
Akore: "Imireo!"
2. Pao kaore ji: "Akeragu akonaregedu ui mito tu jedu amearudu kuricigore jiwu Isaacji, atudo Moria kejewu moto kae, nono amode akomeado ema inai, imode aerdudo jiwu ia torekari ao keje."
3. Abraão ure turagojedo kuri boe akuto, ure boe bu tagu buriko rogu keje, ure tugeragu tudugaregei pobe, tonaregedu Isaac apo duji; ure jerigi kado tomea epace, du keje icare uture  Pao akore tuduiagu kaeboe kae. 
4. Meri pobe ma jewu metuia bokware du keje, Abraão jordure Pao akore tuduiagu kaeboeji.
5. Akore ino tudugaregei: "Taedo woe awu burico rogu apo; imi, awu negedurogu cedumode toro, cei cebujodo Paoji du keje, cemode cegirimi."
6. Du keje icare Abraãore jerigi bu tonaregedu kanaora keje, emare ure joru, tariga, reko,
7. Tumeru tonaji, Isaac akore oino tuo Abraãoji: "Ioga!"
Akore: "Kaba jiba akaidure, itonaregedu?"
Isaac akore: "Paerure, paerigire, mare kaiba cordeiro mugure pagomeace?"
8. Abraão akore oino ji: "Pao umode cordeiro maku pagomeace".
Emerure todobiji pudonaji. 
9. Etaregodure nowu Pao akoino jiboe kae du keje, Abraãore ia altar rakojedo, ure jerigi bu aogeje, du keje icare ure tonaregedu Isaac kogudo, ure bu jerigi aogeje.
10. Du keje icare ure tugera aogado toriga tabo tuwo tomeado tonaregeduce. 
11. Mare baru tadawu ia Pao o tupa oiogwarigodure ji, tagoi opino du tabo: "Abraão! Abraão!" Akore: "Imireo!"
12. Tupa akore: "Akaba akana aogado negedurogu togi, akaba iaboe iaboedo ji; paga karega, ire boe pa amearudu kurii Pao jituji, akera iworikare akonaregedui mito tu jedu apo."
13. Du keje icare, Abraãore tuie aogado, jordure tugujebiji ia carneiro roguji, kiga tugui botoguru kao duji. Ure tugeragu ji ure tomeado ema tonaregedu mugato.
14. Du kodi icare Abraãore nowu turoino kejeboe iedo "Pao umode tumearudaere jiboe maku". Oino.
Du kodire boe egore oino awuji kimo: "Torekari kejere Pao umode tumearudaere jiboe maku". 
15. Du keje icare tupa makore baru piji Abraão bogai pugeje, 
16. akore oino ji: "Inure iwadaru maku ikie tabo (oinore Pao akore): Aroi oino du kodi, akiarikare awo akomeado akonaregedui mito tu jedu apo, 
17. du kodire imode akorobadudo ino boe pemegareu tabo, imode aregodajiboe emagaguragado kuiejedoge emagai baru oto jidu reore, kugaru magai pobo maereu okwa jitu reore. Aregodajiboe onamode onare puduiwuge ewai poroji; 
18. aregodajiboe eigoia, moto kejeboe eiamedu boe eiwo pemegamode, amearutorure iwadaru jitu kodi.
19. Icare Abraãore tugirimi tudugarege etae, ere turagojedo, eture puapo jii Bersabéia kae. Nonore icare Abraãore tumugudo.

23.(Faltam os Vs. 5-18;20-66)
1. Sara o jorure 127. Oinore Sara o jorure. 
2. Bire Cariat Arbe keje, Hebron Canaã  kejewu moto keje; Abraão aregodure turagoduwo joki. 
3. Tui turagojedo toreduje bi piji du keje, akore oino Hititadogei:
4. "Ia moto tuginoiwu kejewu nure imi tadoda. Akirodo ia moto tabo inai, iwo itoreduje tugu  mototo, iwo roto oino ioku piji".
19. Du keje icare Abraãore toreduje Sara tugu mototo, Macpela kejewu tori poro tada, Mamré otodai, Hebron otodai, Canaã moto keje.



24.(Faltam os Vs.  9-47 e 52-57)

1. Abraão codugodu remawu nure. O joru makaguragare. Paore jiwo pemegado boe jamedu keje.
2. Abraão akore oino tudugare codureu jeture tuwai jiwuji: "Akera bu ipogora kuda, 
3. awadaru mak'inai, Pao, ore baru, moto cewu ie tabo. Amodukare akeragu imugure etadawu Canaã kejewu ia areduji itonaregedu oredujece; 
4. mare atumode iwudure kejewu moto kae iwobe etae; epijire amode ia aredu arego itonaregedu oredujece."
5. Nowu utugare akore oino ji: "Nowu ia aredu aidu modukare  tugoduwo itabo awu moto kae ma, imodukana akonaregedu reko awudure kejewu moto kae?"
6. Abraão akore oino ji: "Amodukare itonaregedu reko toro rugadu. 
7. Pao baru tadawu, ure itawuje iwai pijiwu, iwodure kejewu moto pijiwu, makore ii, tagoi oino du tabo: 'Imode awu moto maku aregodajiwuge etai', du umode to tupa ko akododai, amode akeragu torowu ia areduji itonaregedu ai. 
8. Mare nowu aredu aidu modukare tugoduwo mato akabo ma, imagore jiboe jetumodukare ai. Mare amodukare itonaregedu reko toro'.


48. Nowu kodi, Abraão utugare akore oino Labãoji: "Du rekodaji ire iejodo, ire ipujodo Abraão o Are Eimejeraji, ure ikodudo ia awara jetororeuji iwo ikeragu ikimejera uragoji onaregedu oredujece.
49. Oinore icare, akaidumode aro pemegawo, aro jetorowo ikimejera ai ma, amagodo ii. Akaidu modukare ma, amagodo ii jamedu, iorduwawo kaiba kodumode: ikana pemegareu rekodaji rabodu, ikana koboreu rekodaji rabodu."
50. Labão, Batuel mage egore oino: "Oinodu aregodure Pao piji. Cemago modukare U!, oino; Cemago modukare  Boro!, oino. 
51. Rebeca reo: akeragu ji, toro apo, akimejera onaregedu oredujewo ema, Pao bataru rekodaji.



58. Emagore Rebeca bogai, egore oino ji: "Akaidure akoduwo kuri oino awu imedu apo?"
Akore: "Itaidure".
59. Du kodi icare eimadure tuwie Rebecaji, otorogare jiwu aredu apo, Abraão utugare apo, kodure apowuge ebo. 
60. Ere togwamu ji jiwo aidugiriwo, egore ji: "Cewie nure aki: akore emagaguragawo! Aregodajiwuge eragojewo onare puduiwuge ewaiporo keje!"
61. Du kodi icare Rebecare turagojedo pudabowu nogware kugure ebo, ere tumugudo camelodoge ewugeje, ekodure nowu imedu apo, duwu ure tugeragu Rebecaji, du tabo icare eture tudawaraji.
62. Du inodu tonaji, Isaac mugure Negeb  moto keje, uture jii ia pobo muga mugui Haí-Roi keje du kae. 
63. Meri butugodu tabo, tuwoadui boe kao du keje, ure tuioku aogado, jordure ia camelodoge ekodui pudae duji.
64. Rebecare tuie aogado jamedu, jordure Isaac jitu keje, ure turawuje camelo piji. 
65. Unaragodure tudugareji: "Ioguduba kodure oino boe kao padogi?."
Nowu utugare akore oino ji: "Ikimijerare roino".
Du kodire icare ure aroia arudugodu bu tuie joki. 
66. Nowu utugare ureadodure Isaac biagai boere puduiboe jamedu boeji.
67. Isaacre Rebeca reko tuje Sara uwai kae, ure toredujedo ema, mearudu kuricigore ji, oinore butugugodure tuje okwa piji.'

25. (FALTA TODO)
26. (FALTA TODO)
27.(Faltam os Vs. 4-14 e 30-46
1. Isaac codugodu keje, joku akedugodure, tuiordukai boe jitu du tabo, du keje, makore tonaregedu boetojiwu bogai, akore ji: "Itonaregedu!"
Akore: "Imireo!"
2. Icare Isaac akore ji: "Aerdunure ii: itagedugodu nure; iorduwakare kakoduwu meri kejeba iwimode. 
3. Akeragu awaigaji, amerudo boe kao, awo ia barogo boe bito ikeje. 
4. Akera pemegado ji itaidu reore, dure amode mak'inai, iwo kowuje, iwo aiwo pemegado, iwimodedu otodai".
5. Rebeca mearudure Isaac akoi tonaregedu Esaú jiboeji, du kodire utui boe kao tuiemaru tabo ia barogo bogai tuo ai kuri je du keje, 



15. Rebeca ure tugeragu tonaregedu Esaú ukudae motureuji, dure ure tugu kodure maiwu tonaregdu Jacoji. 
16. Ure cabrito biri opodo tonaregedu kana kajeje, itoru kajeje. 
17. Ure ture pemegadowu cabrito kodu, amireu, bu baku keje, ure maku tonaregedu Jacó ai uo ukeje. 
18. Aregodure tuo ae du keje, akore oino ji: "Ioga!". 
Akore: "Imireo! Ioguduba akibao, itonaregedu?"
19. Jacó akore oino tuoji: "Esaú, akonaregedu boetojiwu, imireo". Irore nono akago magai ii du reore. Aragojedo, amugudo, akogwagedo ino barogo koduji, awo iwo aidugirido". 
20. Isaac akore oino tonaregeduji: "Icare aerdu marigure ji, Kodiba?"
Akore: "Ako Aroe Eimejera koiare ure awu barogo arego itogi".
21. Icare Isaac akore oino Jacoji: "Apuredo ii, itonaregedu, ikera jetuwo ai, iordiwawo itonaregedu Esaú iure aki duji."
22. Du kodi care Jacó ure tuburedo tuo Isaacji. Icare ure tugera pagado ji, akore: "Makore nono Jacó makore, Esaú kana reorere ure".
23. Ukare boe pa ji, kana bure nono umana Esaú kana reore kodi, du kodi icare ure jiwo aidugirido. 
24. Du keje icare akore oino: "Itonaregedu Esaú nure aki rugadu?"
Jacó akore oino ji: "U! Imi rugadu!"
25. Du kodi icare Isaac akore oino pugeje: "Itonaregedu,  ako barogo kodu mak'inai, iwo kowuje, iwo aiwo aidugirido".
Jakore mak'ai, ure kowuje. Du rekodaji ure parera kuru mak'ai, du kudure ce.
26. Icare uo Isaac akore ji: "Itonaregedu, apuredo ii, akogwami ii".
27. Ure tuburedo ji, ure togwami ji.
Isaac enomearudui ukudae jerimaga jitu keje, ure jiwomodedu pemegado tagoi oino du tabo: "Itonaregedu jerimagare nono ia Pao jekarere jiwu okureboe pa jerimaga reore. 
28. Paodo boedoguru baru pijiwu maku akai, uwo boe botu pemegai moto pijiboe  maku akai, uwo trigo, parera kuru kuricigoreu maku akai. 
29. Moto kejewu boe epadui pumekejedu jamedu boe emaragoduwo akai; boewo tubujodu ai. Awiemage eimejerado aki, ace orewo tubujodo ai. Ia mako pegare aiwu, jiwo pegamode; mako  pemegare aiwu, jiwo pemegamode".

28.(Faltam os Vs. 1-9)
10. Nowu du kodiboe keje, Jacó uture Bersabéia piji toro Haran kae.
11. Aregodure ia tubadurewo kae icare padure nono boecoji, meri rekodure kodi. Ure tugeragu ia padure nonowu ia toriji, ure bu tao kuda, tunudui nono du tabo.
12. Unuiaore: Jorudure ia boe ewure joia paru joi moto to duji, oto aregodure baruto; Pao o tupadoge ere turawuje ji, erudure ji. 
13. Nowu boe ewure joia oto keje Pao mugure, du akore oino ji: "Ako Aroe Eimejera nure imi. Ao Abraão Aroe Eimejera, Isaac o Aroe Eimejera. Imode awu apadure kejewu moto maku akai, aregodajiwuge etai. 
14. Aregodajiwuge emagaguragamode moto urugudu reore. Emode taodo meri rutu kuda, meri butu kuda, boe jamedu boe joki. Boe epadui pumekejewu moto kejeboe eiamedu boe eiwo aidugirimode aigoia, aregodajiwuge eigoia.
15. Ietumode ai akodurewo jamedu boe keje, imode arego awu moto kae, imodukare ikera rawuje apiji, imagore jiboe jamedu boe makudukai akai du tabo".
16. Tuiedadui tunu piji du keje, Jacó akore: "Boe jokodurade Pao rakojere woe, mare iorduwa karadure". 
17. Tumearudui ia tumearudae keje du tabo, akore pugeje: "Oino rabode awu moto pemegare! Pao uwai jokodu radeo!"
18. Jacore turagojedo kuri boe akuto. Ure tugeragu nowu tao padure kejewu toriji, ure rakojedo, ure krucado ema, ure boe kaguru pemegareu reko joki. 
19. Ure nowu moto iedo Betel. Inodu otodai, nowu bakurireu iere Luza.
20. Jacore tuwadaru maku Pao ai, tagoi  oino du tabo: "Pao rakojemode itabo ma, jetumode ii ikodure jiwu awaraji ma, umode amireu mak'inai iwo kowuje ma, umode ikudawu mak'inai iwo tugu ii ma, 
21. imode ikirimi ioga uwai kae du tabo iaboe iaboekai ii ma,  Aroe Eimejeramode ino Aroe Eimejerace rugadu. 
22. Awu ire rakojedo woewu tori, Pao uwai rumode ema".

29. (FALTA TODO)
30. (FALTA TODO)

31. (FALA TODO)

32.(Faltam os Vs. 1-22)
23. Nowu du kodiboe keje, Jacó ure turagojedo nowu boeco mitoduji, ure tugeragu tuwirei pobe duji, tudugare areme ei pobe duji, torei ikera pudogidure buture iwurekoto mito duji, du keje icare ure pagado pododa paru iere Jaboc cedu keje. 
24. Ure edo tuwu nowu pobo kajeje, ure turoino taboboe jamedu boe bu pobo kajeje. 
25. Oinore Jacó mugure tuginoigodu; iaboe rugodure ji jii baa aregodu kae. 
26. Tuiordui tumodukae tumorido jitu koia ure boe to upu koduji; du kodi icare Jacó upu kodu rore kraci puiagi, turugodui jitu utonaji. 
27. Du keje icare akore: "Ituwo, baa aregodu".
Jacó  akore ji: "Imodukare atudo akai akogwamu ii du keje"
28. Metuia akore oino ji: "Inoba akiere?" 
"Jocó" Oinore akore.
29. Metuia akore pugeje: "Akie modukare Jacó pugeje;  Israel, oinore akiemode; paga karega are aro remagu Paoji, imei jamedu, are amorido."
30. Jacó unoragodure ji: "Kodiba anaragodure ikie bogai?"
Nono rugadu ure togwamu ji.
31. Du kodi icare Jacó  ure nowu moto iedo Fanuel. Mare paga karega, akore: "Iorudure Pao jeji, iwikare".
32. Kodure Fanuel kori du keje, meri joku rore poku je, rore kuri ca, kuri ca, tubogora kori koia. 
33. Du kodire Israeldoge ekare boe epu kejewu boe epedoboro kowuje, paga karega, Paore Jacó upu kodu kejewu pedoboro korido kodi.


35. (FALTA TUDO)
36.(FALTA TUDO)

37. (Faltam os Vs. 1-2. 5-11.14-16.29-36)
3. Israel mearudu kurire Joseji umanamage ekori, boture imedugodui pudui du tabo; ure ia ukudae poru kejewu to ai. 
4. Umanamage eerdure tuo mearudu kurire jituji du kodire emago kioga kiogakare ji. 



12. Ia boe keje, umanamage eture Siquém moto kae tuwo tuo aku barege kugure enogwagedo boebutuji, 
13 du tabore etuo Israel akore oino tonaregedu Joseji: "Amanamage eeture barege kugurei Siquém keje. Mato, imode atudo etogi".  José akore: “U1 imi reo”


17 Nowu imedu akore: Eture nowu oiji, egore tuduiagu Datain kae. Icare José uture tumanamage ewogai, jorudure ei Dataim moto keje. 
18. Eerdure kodu jae kimoi pudae duji, icare emearudae pegare ji, 
19. egore oino pui: "Cá, imedu unuiaoreu aregodu nure. 
20. Marigu, pawo bito, pawo barigu motoia coduto, pagagomode ia barogo pegareu uie bito, uie kowuje, du tabore paerdumode kaba epa ceba unuiaore jiboe mode". 
21. Mare ia etumana codureu, iere Ruben cedu, mearudure egoino duji, ure udo cinorudo ekera piji akore ei: 
22. "Pamodukare bito, tagaba ku redo. Barigu awu boe makodu tadawu motoia coduto, mare tagaba tagera aogado ji".  Aidure tuwo aru ekera piji, tuwo reko tuo bogai, kodi. 
23. Du kodi icare nowu José aregodui tumanamage etae du keje, ere meture jiwu ukudae poru kejewu tawuje piji, ere tugeragu ji, 
24. ere barigu motoiato. Mare pobo metukare nowu motoia tada. 
25. Du kejere ere tumugudo togwagewo, du tabore icare, tui tuie aogado du keje, eerdure ia Ismael uwobe etaregodui Galaad piji duji, eguiee camelodoge enoredu kuricigore roreboe tabo, beragureboe tabo, jorubokuru boe tabo. Etu nure Egito kae. 
26. Du kodi icare Judá akore oino tuwiemagei: "Kaba makudumode pagai pai pawie bitodu keje? paia ku redodu biado du kodi karega?
27. Marigu, pawo akirodo apo Ismael uwobe etai, mare pamodukare pagera bu keje, pawie nure ema kodi, pagodu nure ema kodi".  Nowu uwiemage ere tuiodo akoinodu keje. 
28. Du keje icare ia Madianitadoge ekodure nowu keje, du kodi icare ere José tawuje motoia piji, ere akirodo tabo Ismaeldoge etai, duwuge ere morido meriri ikera awubodure pobe. Icare ere reko Egito kae". 


38.  (falta tudo)
39. (falta tudo)
40. (falta tudo)

41. (Faltam os Vs. 1-54)
55. Nowu du kodiboe keje, boe eke buture Egito kejewuge eiamedu boe ewugeje. Boe emagore Faraoji, togwamagudu tabo amireu bogai;  Du kodi icare Faraó akore oino Egito kejewuge eiamedu boeji: "Tadudo José ae, tarodo nono akomode tai du reore".
56. José, tuiordui boe eke boi ui tumaedo Egito kejewuge eiamedu boe eidu jitu keje, ure trigo ja boe jamedu jado, du keje icare ure akirodo tabo Egito kejewuge etai, boe eke boire tubodo Egito kejewuge eiamedu boe ebo kodi.
57. Ia moto padui pumekejedu kejewuge etaregodu etaregodure jamedu, tuwo akirodo trigoji José piji, boe eke boi kuricigore moto jamedu boe keje kodi.
42.(Faltam os Vs. 1-4.8-16. 25-38)

5. Israel ore etaregodure tuwo akirodo trigoji, ia eture torowuge ebo jamedu, Canaã moto kejewuge eiamedu boe eke boire ei jamedu kodi. 
6. Du tabore Josere brae eimejera mugatowu rema Egito moto keje, ure akiró akirodo boe eiamedu boe etai.
Du kodi icare, José umanamage etaregodure, ere tuie jodo jii moto kae bure paru.
7. Tuiordui ei du keje, Josere boe pa ei., mae ukare  erdiao pudui,  makore ei tugorigodu tabo:
“Kaiba pijiba tagaregodure? Egore: “Canaã moto piji,  cewo boe enoroe akirodo du bogai”


17. Ure eedudo baicoreu tada meri pobe ma jewu metuia bokware. 
18. Nowu meri ma jewu metuia bokwaredu rekodaji, José akore oino ei: "Ipagudure Paoce; tagaidumode taewo ma, tarodo nono imagomode tai du reore. 
19. Tamagore boe jokoduji ma, ia tagi mugumode baicoreu tada, tagi rema, tadumode trigo tabo tawai kae.
20. Du keje tamode tawie maiwu ko tagabo mato iwogai, tawadaru rikiwo ma, tawi kawo du bogai".
Icare oinore erore.
21. Du kodi icare egore oino pui: "Boe jokodu paro pegare pawieji, paerdure akoi pudabo pai duji, mare pawiapagakare akoi pai duji; du kodi icare boe pegare oino pai".
22. Icare Rúben akore oino ei: "Imagokare tai? Imagore tai taro pegakawo nowu negedrogu jituji, mare tamearudukare iwadaruji. Icá, boe emago nure pai ku bogai."
23. Eerduwakare Joseie ure boe pa tagoi puidu jituji, ia makore tuwadaru taboboe meture etada.
24.. Du kodi icare Josere tuiaedo epiji, toragudu kuricigo tabo. Du kejere ure tugirimi, makore ei. Du keje kuri je ure tugeragu Simãoji, ure edo  iergogudo tumanmage eegai.

43.(FATA TUDO)
44.(Faltam os Vs. 1-17.22. 30-34)
18. Nowu du kodi, Judare tuburedo Joseji, akore ji: "Ikimejera, awu atugare makodo awiagai biega tu je, mare akorigodu kaba atugareji, are nono faraó reore kodi: 
19. Ikimejera unoragodure tudugaregei akore: "Tao rakojere kimo na? Ia tawie mugure tagabo kimo na?".
20. Icare cemagore oino cegimejera ai: "Ceo rakoje kimore, codugodu nure, ia cewie boture ai codugodu tabodu, rakojere apo. Ia umanare, mare bire, emare rakojere mito tu tuje ai, uo mearudu kuricigore ji jamedu'. 
21. Icare akagore oino atugaregei: 'Arego iwogai iorduwo ji’. 
22. Icare cemagore cegimejeraji: ‘Iparedu  roiwakare tuwo tuo pijido, umode tuiaedo piji dukeje kurije uo bimode’.

23 Mare cegimejera akore tudugaregei . ‘Nowu tawie kodui maidu aregodu modukare tagabo ma, tagaregodu kaba iwogai pugeje'.
24. Cei cegirimi atugare ceo bogai du keje, cere biie ikimejera awadaruji. 
25. Boe kodu reore icare, ceo akore oino cei pugeje: 'Tagirimi, tawo pare koboe aru pugeje'. 
26. Du keje cenagore ji: 'Cemodukare nowu imedu jordudo cei pugeje, ceai cewie ko cedabo du keje'.
27. "Icare atugare pao akore oino cei: 'Taerduware itoreduje onaregedui pobe tu inai duji. 
28. Ia utu jaegirire ipiji, du kodi icare inagore: - Ia du keje ia barogo pegareu ure ko du kodire iordukare ji  pugeje.
29. Tamode awu reko jamedu ma, boe pegamode ji awara keje ma, tamode itao kigadu utudo iiaoto ikiarigodu kuricigo tabo."


45. (Faltam os Vs. 6-28)
1. Du kodi icare José durukare pudui pugeje; oiogwarire jeture nonowuge eiamedu boe eegai: "Awu boe eiamedu boe edo tuiaedo oino ipiji". Boe eedukare  apo, José ui tumanamage edo boe pa pudui du keje. 
2. Du kodi icare ure tumago aogado toragudu tabo; du kodire Egito kejewuge emearudure ji; nowu faraó utugarege emearudure ji jamedu.
3. Du kodi icare José akore oino tumanamagei: "José imireo! Ioga rakoje kimore?"
Mare umanamage egoiwakare tumagowo mako jipagi, epagudugodure turagojei nono apo kodi.
4. Icare José, okudu kuricigore, akore oino tumanamagei: "Taburedo ii!"
Ei tuburedo pudui du keje, akore ei: "Tawie José nure imi; tare akirodo itabo Egito kejewuge etai rugadu. 
5. Mare tagiarigodu kaba tai akirodo itabo jetu duji; paga karega, Pao koiare ure itudo mato tagododai, tawo taginorudo".


46. (Faltam os Vs. 8-27. 31-34)
1. Nowu du kodiboe keje, Israel uture toroe jamedu boe tabo. Taregodui Bersabéia kae du keje, ure tomeado tuo Isaac o Aroe Eimejera ai.
2. Icare Pao akore oino Israelji unuiao tada: "Jacó, Jacó!" Akore: "Imireo!".
3. Pao akore oino ji: "Boe Eimejera nure imi, ao o Aroe Eimejera nure imi. Apagudu kaba awo arawuje Egito kae, paga karega, torore imode boe makareugedo aki. 
4. Imode irawuje akabo Egito kae, imode arududo piji jamedu; Josemode aeku mi tugera tabo". 
5. Icare Jacó uture Bersabéia piji; Israeldogere tuo Jacó reko, ere tore, tuwire erego pudabo, nowu Faraore boe erego bogaiwu imaridodoge etada. 
6. Ere tuguiee erego pudabo jamedu, toroe jamedu boe tabo Canaã moto piji. Oinore Jacó aregodure Egito kae tuwobe eiamedu apo. 
7. Ure tore ime, etore, tore areme, etore eregodajiboe jamedu boe, erego pudabo Egito kae.

28. Jacore Judá utudo tododai José ae, makowo ji utuwo tudogi Gessen kae; du keje icare etaregodure Gessen moto kae. 
29. Icare Josere tugeragu to imaridoji, uture tuo Israel togi toro Gessen kae. Taregodui kuri ae du tabo, ure todomo itoru gajeje, oragudu raire tui todomo itoru gajeje du tabo.
30. Icare Israel akore oino Joseji: "Icare iwimode iordui ae jitu keje; aragoje kimo rade!".

47. (FALTA TUDO)
48. (Faltam os Vs. 1.3-7.11-22)

2. Nowu meri keje Jocó makore tore ewogai, akore ei: "Jacó ore, tado pui, tawiapagado tao Israel bataruji!

8. Judá, amanamage, awiemage, enogwa jerebarimode ai; akera motudumode onare aiwuge etaobaru keje, ao ore emode tubujodo aegorai.
9. Judá adugo agareu onaregedu, itonaregedu, are akirimi onare aiwuge enoroe tabo;
Ure tubudo, dukeje ure tuwu adugo agareu reore, iarema ia adugo agareu aredu reore; ioguduba umode jetadudo?
10. Nowu aroe iwara tadumodukare Judá piji, uiodo tadumodukare 
bure piji jii jeonare jiwu aregodumode du kae, duwure boe emearutorumode bataruji".




49.(Faltam os Vs. 1-28)


Nowu du kodiboe keje, Jacó makore torei, tagoi oino du tabo:
49,29. "Itumode iwobe etae; tamode itugu iogamage emedurewo tada, toriporo mugure Efrom hitita o moto keje; nowu tori poro mugure Macpela moto kejedu tada, 
30. Mambré otodai, Canaã moto keje, Abraãore aru Efrom hitita pijiwu moto, boe emedace. 
31. Nonore ere Abraão tugu oreduje Sara apo; nonore ere Isaac tugu oreduje Rebeca apo; Nonore ire Lea tugu".
32. Jacó mako akedui torei du keje, ure tuwure bu puapo tuba keje, du tabo icare akurure, uture tuomage etae.



50.(Faltam os Vs.  1-14)
15. José umanamage epagudugodure etuo bire kodi, egore: "José jordu pemega modukana? Umodu kana paroi puduidu jekirimi pai?"
16. Du kodi icare egore oino José bogai: "Ao akore oino tagurumode du otodai: 
17. 'Oinore tagagomode José biagai: - Awiapaga kaba amanamage ero pegai ai duji -
Oinore icare awudugugo ao o Aroe Eimejera utugarege ero pegai ai duji".
José, tumearudui awu ewadaru jitu keje, oragudure. 
18. Du keje icare umanamage eture bogai, ere tubujodo ji, tagoi oino du tabo: "Atugarege cegireo!" 
19. Mare José akore oino ei: "Tabagudu kaba! Iragoje kana Pao Aroe Eimejera rakoja keje? 
20. Boe jokodu tamearudaere taro pegawo ii; mare Pao Aroe Eimejerare inodu kodu pemegado, boei oino awuji pai, tuwo makareuge einorudo."
21. Tabagudu kaba iaboe iaboece, ietumode tai, tagore ei jamedu". Ure ewudugugo tuwadaru betu tabo, tuwadaru butugureu tabo.
22. José mugure Egito keje tuo uwobe eiamedu boe ebo, o joru aregodure 110 kae.
23. José jordure Efraim orei, ore etorei jamedu, ture tugeragu tubujodu kejewu Manasés onaregedu Maquir orei jamedu.
24. José akore tumanamagei tuwiemagei: "Icare iwimode. Pao Aroe Eimejera aregodumode tagai, umode tarududo awu moto piji, tagore tumoduie maku Abraão ai, Isaac ai, Jacó aiwu moto kae".
25. Ure edo tuwadaru maku pudai du keje, akore: "Pao aregodumode tawogai du keje tamode awu  ira reko awu piji tagabo".
26. Du kejere bire to jorui 110 cedu tabo. 


